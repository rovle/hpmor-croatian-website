<!DOCTYPE html>
<html lang="hr">
<head>
<meta charset="UTF-8">
<!--[if IE]><meta http-equiv="X-UA-Compatible" content="IE=edge"><![endif]-->
<meta name="viewport" content="width=device-width, initial-scale=1.0">
<meta name="generator" content="Asciidoctor 1.5.8">
<title>Poglavlje 2. Sve u što vjerujem je pogrešno</title>
<link rel="stylesheet" href="../style.css">
<!-- html here goes to header of each document -->

<!-- Add to homescreen for Safari on iOS -->
<meta name="apple-mobile-web-app-capable" content="yes">
<meta name="apple-mobile-web-app-status-bar-style" content="black">
<meta name="apple-mobile-web-app-title" content="HPMOR">
<link rel="apple-touch-icon" href="../icon192.png" />

<link rel="manifest" href="../manifest.json" />

<meta name="mobile-web-app-capable" content="yes">
<meta name="application-name" content="HPMOR">

<link rel="icon" sizes="16x16" href="../icon16.png" />
<link rel="icon" sizes="32x32" href="../icon32.png" />
<link rel="icon" sizes="192x192" href="../icon192.png" />

<!-- Tile icon for Win8 -->
<meta name="msapplication-TileImage" content="../icon192.png" />

<!-- RSS feed -->
</head>
<body class="article">
<div id="header">
</div>
<div id="content">
<script src="../script.js" type="text/javascript"></script>
<link rel="stylesheet" href="../jquery-ui.css">
<div id="access">
<div class="menu-main-menu-container"><ul id="menu-main-menu" class="menu"><li id="menu-item-53" class="menu-item menu-item-type-custom menu-item-object-custom menu-item-home menu-item-53"><a href="/">Sadržaj</a></li>
<li id="menu-item-48" class="menu-item menu-item-type-post_type menu-item-object-page menu-item-48"><a href="/pridruzivanje.html">Kako se pridružiti</a></li>
<li id="menu-item-55" class="menu-item menu-item-type-post_type menu-item-object-page menu-item-55"><a href="https://www.hpmor.com">Original</a></li>
<li id="menu-item-83" class="menu-item menu-item-type-post_type menu-item-object-page menu-item-83"><a href="https://github.com/rovle/hpmor-croatian-website">github</a></li>
</ul></div>
</div>
<div id="invertable">
<div id="storycontent">

<div id="nav-top">
<form action="" method="GET" id="nav-form-top" target="_top"><div class="nav-prev"><a href="/chapters/1.html">&laquo; Prethodno</a></div><div class="nav-dropdown"><select name="chapter" class="nav-select"><option value="/chapters/1.html">Poglavlje 1. Dan vrlo niske vjerojatnosti</option><option value="/chapters/2.html" selected>Poglavlje 2. Sve u što vjerujem je pogrešno</option><option value="/chapters/3.html">Poglavlje 3. Uspoređivanje stvarnosti s njezinim alternativama</option><option value="/chapters/4.html">Poglavlje 4. Hipoteza efikasnog tržišta</option></select></div><div class="nav-next"><a href="/chapters/3.html">Sljedeće &raquo;</a></div> </form>
</div>
<div class="sect1">
<h2>Poglavlje 2. Sve u što vjerujem je pogrešno</h2>
<div class="sectionbody">

<div class="paragraph"><p>"E, sad, samo da se dogovorimo", rekao je Harry, "ako te profesorica levitira, tata, a znaš da nisi spojen ni na kakve žice, to će biti dovoljan dokaz. Ne možeš se predomisliti i reći da je to bio mađioničarski trik. To ne bi bilo pošteno. Ako misliš da hoćeš, trebao bi to reći <em>sada</em>, pa ćemo smisliti drugačiji eksperiment."
</p></div><div class="paragraph"><p>Harryjev otac, profesor Michael Verres-Evans, zakolutao je očima. "U redu, Harry."
</p></div><div class="paragraph"><p>"A ti, mama, tvoja teorija kaže da bi profesorica to trebala moći izvesti, pa ako se to ne dogodi, priznat ćeš da si pogriješila. Bez izgovora poput toga da magija ne djeluje kad su ljudi skeptični prema njoj ili nešto slično."
</p></div><div class="paragraph"><p>Zamjenica ravnatelja Minerva McGonagall promatrala je Harryja sa zbunjenim izrazom lica. Izgledala je prilično vještičasto u svojoj crnoj odori i šiljastom šeširu, ali kad je progovorila, glas joj je bio ozbiljan a naglasak škotski, što se uopće nije slagalo s njezinim izgledom. Na prvi pogled izgledala je kao netko tko bi se trebao cerekati i ubacivati bebe u kotlove, ali cijeli je dojam bio uništen čim je otvorila usta. "Hoće li to biti dovoljno, gospodine Potter?" rekla je. "Da započnem demonstraciju?"
</p></div><div class="paragraph"><p>"<em>Dovoljno</em>? Vjerojatno ne", rekao je Harry. "Ali barem će <em>pomoći</em>. Samo naprijed, zamjenice ravnatelja."
</p></div><div class="paragraph"><p>"Možete me zvati samo 'profesorice'", rekla je, a zatim, "<em>Wingardium Leviosa</em>."
</p></div><div class="paragraph"><p>Harry je pogledao oca.
</p></div><div class="paragraph"><p>"Ha", rekao je Harry.
</p></div><div class="paragraph"><p>Otac mu je uzvratio pogled. "Ha", ponovio je njegov otac.
</p></div><div class="paragraph"><p>Zatim se profesor Verres-Evans osvrnuo na profesoricu McGonagall. "U redu, možete me sada spustiti."
</p></div><div class="paragraph"><p>Otac je pažljivo spušten na tlo.
</p></div><div class="paragraph"><p>Harry si je prošao rukom kroz kosu. Možda je ovo bio samo onaj čudni dio njega koji je <em>već</em> bio uvjeren, ali... "To je pomalo antiklimatično", rekao je Harry. "Očekivao bih da postoji dramatičniji mentalni proces povezan s ažuriranjem na temelju opažanja događaja beskonačno niske vjerojatnosti..." Harry se zaustavio. Mama, vještica, pa čak i njegov otac opet su mu upućivali <em>onaj</em> pogled. "Mislim, otkrivanje da je sve u što vjerujem pogrešno."
</p></div><div class="paragraph"><p>Doista, trebalo je biti dramatičnije. Njegov je mozak trebao brisati cijelu svoju trenutnu zalihu hipoteza o svemiru, od kojih niti jedna nije dopuštala da se ovo dogodi. Ali umjesto toga, činilo se da mu je mozak samo rekao: <em>"U redu, vidio sam profesoricu Hogwartsa kako maše štapićem i podiže tvog oca u zrak, što sad?"</em>
</p></div><div class="paragraph"><p>Vještica im se dobrodušno smiješila, izgledajući poprilično zabavljena. "Želite li daljne demonstracije, gospodine Potter?"
</p></div><div class="paragraph"><p>"Ne morate", rekao je Harry. "Izveli smo odlučujući eksperiment. Ali..." Harry je oklijevao. Nije se mogao suzdržati. Zapravo, pod ovim okolnostima, ne bi se ni <em>trebao</em> suzdržavati. Bilo je ispravno i prikladno biti znatiželjan. "Što <em>još</em> možete učiniti?"
</p></div><div class="paragraph"><p>Profesorica McGonagall pretvorila se u mačku.
</p></div><div class="paragraph"><p>Harry je bez razmišljanja poskočio unatrag, udaljavajući se tako brzo da se spotaknuo o zalutalu hrpu knjiga te bolno i glasno sletio na svoju zadnjicu. Rukama se pokušao uhvatiti, no ne namjestivši se dobro, cijelom je svojom težinom pao na rame koje ga je oštro zaboljelo.
</p></div><div class="paragraph"><p>Istog se trena mala prugasta mačka preobrazila nazad u ženu u vještičjoj odori. "Žao mi je, gospodine Potter", rekla je vještica zvučeći iskreno, iako su joj se uglovi usana trznuli prema gore. "Trebala sam vas upozoriti."
</p></div><div class="paragraph"><p>Harry je disao vrlo kratkim dahtajima. Glas mu je izašao zagušen. <em>"Ne možete TO učiniti!"</em>
</p></div><div class="paragraph"><p>"To je samo preobrazba", rekla je profesorica McGonagall. "Preobraženje Animagusa, točnije."
</p></div><div class="paragraph"><p>"Pretvorili ste se u mačku! <em>MALU</em> mačku! Prekršili ste zakon očuvanja energije! To nije samo proizvoljno pravilo, ono proizlazi iz oblika kvantnog hamiltonijana! Njegovo opovrgavanje uništava unitarnost i tada dobivate signalizaciju nadsvjetlosnom brzinom! A mačke su <em>KOMPLICIRANE</em>! Ljudski um ne može samo vizualizirati anatomiju cijele mačke i, i cijelu biokemiju mačaka, a što tek s <em>neurologijom</em>? Kako možete nastaviti razmišljati koristeći mozak veličine mačjeg?"
</p></div><div class="paragraph"><p>Usne profesorice McGonagall sada su se jače trznule. "Magija."
</p></div><div class="paragraph"><p>"Magija nije dovoljna za to! Morali biste biti bog!"
</p></div><div class="paragraph"><p>Profesorica McGonagall je zastala. "To je prvi put da me netko <em>tako</em> nazvao."
</p></div><div class="paragraph"><p>Harryjevo se vidno polje zamutilo kad je njegov mozak počeo poimati što se upravo polomilo. Cijela ideja o jedinstvenom svemiru s matematički pravilnim zakonima, to je ono što je bačeno niz vjetar; cijeli pojam <em>fizike</em>. Tri tisuće godina svođenja velikih kompliciranih stvari na manje dijelove, otkrivanja da glazba kretanja planeta ima istu melodiju kao i pad jabuke, otkrivanja da su pravi zakoni savršeno univerzalni i nemaju iznimaka te da su na najnižoj razini izrazivi jednostavnom matematikom, <em>a da ne spominjemo</em> da je um mozak a mozak napravljen od neurona, i da je mozak ono što osoba jest...
</p></div><div class="paragraph"><p>A tada se žena pretvorila u mačku, i toliko o tome svemu.
</p></div><div class="paragraph"><p>Stotinu pitanja borilo se za prioritet nad Harryjevim usnama, a pobijedilo je: "I... kakva je to inkantacija <em>Wingardium Leviosa</em>? Tko smišlja riječi čarolija, predškolci?"
</p></div><div class="paragraph"><p>"To bi bilo dosta, gospodine Potter", reče profesorica McGonagall oštro, iako joj je sjaj u očima otkrivao da se zabavlja. "Ako želite naučiti o magiji, predlažem da dovršimo papirologiju kako biste mogli otići u Hogwarts."
</p></div><div class="paragraph"><p>"U redu", rekao je Harry, pomalo ošamućen. Sabrao si je misli. Marš razuma morao bi početi ispočetka, to je bilo sve; još uvijek su imali eksperimentalnu metodu i to je ono što je bilo bitno. "Onda, kako da dođem do Hogwartsa?"
</p></div><div class="paragraph"><p>Profesorici McGonagall pobjegao je prigušen smijeh, kao izvađen pincetom.
</p></div><div class="paragraph"><p>"Pričekaj trenutak, Harry", rekao je njegov otac. "Sjećaš se zašto do sada nisi išao u školu? Što ćemo s tvojim stanjem?"
</p></div><div class="paragraph"><p>Profesorica McGonagall okrenula se prema Michaelu. "Njegovo stanje? Kakvo bi to stanje bilo?"
</p></div><div class="paragraph"><p>"Ne spavam normalno", rekao je Harry. Bespomoćno je odmahnuo rukama. "Moj ciklus spavanja traje dvadeset šest sati, uvijek idem spavati dva sata kasnije nego prošli dan, svaki dan. Ne mogu zaspati ranije od toga. 10 navečer, ponoć, 2 ujutro, 4 ujutro, i tako ukrug. Čak i ako se pokušam probuditi rano, nema razlike, a tada sam cijeli dan ni za što. Zato nisam išao u normalnu školu do sada."
</p></div><div class="paragraph"><p>"Jedan od razloga", rekla je njegova majka. Harry joj je dobacio negodujući pogled.
</p></div><div class="paragraph"><p>McGonagall proizvela je dugačak "hmmmmm". "Ne mogu se sjetiti jesam li prije čula za takvo stanje..." rekla je usporeno. "Provjerit ću s Madame Pomfrey zna li za kakav lijek." Zatim joj se lice razvedrilo. "Ne, sigurna sam da to neće biti problem - na vrijeme ću pronaći rješenje. A sada," a njezin se pogled opet izoštrio, "koji su to drugi razlozi?"
</p></div><div class="paragraph"><p>Harry je usmjerio pogled prema svojim roditeljima. "Pozivam se na priziv savjesti po pitanju odsluživanja školskog roka, na temelju toga da ne bih trebao patiti zbog neuspjeha raspadajućeg školskog sustava da osigura nastavnike ili nastavne materijale minimalne kvalitete."
</p></div><div class="paragraph"><p>Oba Harryjeva roditelja na to su krenula zavijati od smijeha, kao da su mislili da je to neka velika šala. "O," rekao je Harryjev otac, sjajnih očiju, "mora da si zbog <em>toga</em> ugrizao učiteljicu matematike u trećem razredu."
</p></div><div class="paragraph"><p><em>"Nije znala što je logaritam!"</em>
</p></div><div class="paragraph"><p>"Naravno", poručila je Harryjeva majka. "Ugriz je bio veoma zreo odgovor."
</p></div><div class="paragraph"><p>Harryjev otac je kimnuo. "Dobro promišljena strategija za rješavanje problema učitelja koji ne razumiju logaritme."
</p></div><div class="paragraph"><p>"Imao sam <em>sedam godina</em>! Koliko ćete dugo ponavljati tu jednu priču?"
</p></div><div class="paragraph"><p>"Znam," suosjećajno je rekla njegova majka, "ugrizeš <em>jednog</em> učitelja matematike i nikad ti ne dozvole da to zaboraviš, zar ne?"
</p></div><div class="paragraph"><p>Harry se okrenuo profesorici McGonagall. "Eto! Vidite što moram trpjeti?"
</p></div><div class="paragraph"><p>"Oprostite", rekla je Petunia i pobjegla kroz stražnja vrata u vrt, iz kojeg su se jasno čuli njezini krici smijeha.
</p></div><div class="paragraph"><p>"Neće, ah, neće," činilo se da je profesorica McGonagall iz nekog razloga imala problema s govorom, "neće biti grizenja učitelja u Hogwartsu. Je li to sasvim jasno, gospodine Potter?"
</p></div><div class="paragraph"><p>Harry ju je mrko pogledao. "Dobro, neću ugristi nikoga tko prvi ne ugrize mene."
</p></div><div class="paragraph"><p>Profesor Michael Verres-Evans također je morao, nakon što je to čuo, nakratko napustiti prostoriju.
</p></div><div class="paragraph"><p>"Ah", uzdahnula je profesorica McGonagall, nakon što su se Harryjevi roditelji sabrali i vratili. "Ah. Mislim da vas, pod ovim okolnostima, ne bih trebala odvesti u kupovinu materijala za školu sve do dan ili dva prije početka škole."
</p></div><div class="paragraph"><p>"Što? Zašto? Druga djeca se već znaju koristiti magijom, zar ne? Trebam ih odmah početi sustizati!"
</p></div><div class="paragraph"><p>"Bez brige, gospodine Potter", odgovorila je profesorica McGonagall, "Hogwarts je sasvim kadar podučiti osnove. A imam osjećaj, gospodine Potter, ako vas dva mjeseca ostavim samoga sa školskim udžbenicima, čak i bez štapića, da bih pri povratku umjesto kuće pronašla krater s oblakom ljubičastog dima, oko njega opustošen grad, i pošast plamenih zebri koje teroriziraju ono što je ostalo od Engleske."
</p></div><div class="paragraph"><p>Harryjevi majka i otac kimnuli su savršeno u skladu.
</p></div><div class="paragraph"><p><em>"Mama! Tata! "</em>
</p></div>

</div>


<div id="nav-bottom">
    <div id="help-with-errors">Primijetili ste pogrešku? Označite je i kliknite na "Pogreška?" — hvala! :) (Ova funckionalnost je dostupna samo na <em>desktop</em> verziji stranice.)</div>
<form action="" method="GET" id="nav-form-top" target="_top"><div class="nav-prev"><a href="/chapters/1.html">&laquo; Prethodno</a></div><div class="nav-dropdown"><select name="chapter" class="nav-select"><option value="/chapters/1.html">Poglavlje 1. Dan vrlo niske vjerojatnosti</option><option value="/chapters/2.html" selected>Poglavlje 2. Sve u što vjerujem je pogrešno</option><option value="/chapters/3.html">Poglavlje 3. Uspoređivanje stvarnosti s njezinim alternativama</option><option value="/chapters/4.html">Poglavlje 4. Hipoteza efikasnog tržišta</option></select></div><div class="nav-next"><a href="/chapters/3.html">Sljedeće &raquo;</a></div> </form>
</div>
</div>
</div>
</div>

<div>
<div>
<div style="display:none" id="dialog-message"></div>
<div style="display:none" id="dialog-form" title="Prijavite pogrešku">
  <p class="validateTips">Sva polja su opcionalna. Hvala vam puno!</p>

  <form name="pogreska"
      id="pogreskaform"
        action="https://formspree.io/f/mwkyndqp"
        method="POST"
        >
      <input type="hidden" name="fulltext" id="fulltext" value="">
      <input type="hidden" name="translation" id="translation" value="">
      <input type="hidden" name="page" id="page" value="index">
      <table width="100%">
      <tr>
          <td colspan="2"><label for="problem">Što je krivo:</label></td>
      </tr>
      <tr>
          <td width="100%" colspan="2">
              <textarea rows="3" style="width: 100%" name="problem" id="problem" class="text ui-widget-content ui-corner-all"></textarea>
          </td>
      </tr>
      <tr>
        <td><label for="email">Vaš email:</label></td>
        <td><input type="text" name="email" id="email" value="" class="text ui-widget-content ui-corner-all"></td>
      </tr>
      <tr>
        <td><label for="name">Ime:<label></td>
        <td><input type="text" name="name" id="name" value="" class="text ui-widget-content ui-corner-all"></td>
      </tr>
      </table>

      <!-- Allow form submission with keyboard without duplicating the dialog button -->
      <input type="submit" tabindex="-1" style="position:absolute; top:-1000px">
  </form>
</div>
<button id="report_error_button">Pogreška?</button>
</div>
</div>
</div>
</div>
<div id="footer">
<div id="footer-text">
Zadnje ažurirano: 2022-05-03 22:55:34.
</div>

</div>
</div>
</div>
</div>



</body>
</html>
