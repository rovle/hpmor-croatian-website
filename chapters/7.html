<!DOCTYPE html>
<html lang="hr">
<head>
<meta charset="UTF-8">
<!--[if IE]><meta http-equiv="X-UA-Compatible" content="IE=edge"><![endif]-->
<meta name="viewport" content="width=device-width, initial-scale=1.0">
<meta name="generator" content="Asciidoctor 1.5.8">
<title>Poglavlje 7. Recipročnost</title>
<link rel="stylesheet" href="../style.css">
<!-- html here goes to header of each document -->

<!-- Add to homescreen for Safari on iOS -->
<meta name="apple-mobile-web-app-capable" content="yes">
<meta name="apple-mobile-web-app-status-bar-style" content="black">
<meta name="apple-mobile-web-app-title" content="HPMOR">
<link rel="apple-touch-icon" href="../icon192.png" />

<link rel="manifest" href="../manifest.json" />

<meta name="mobile-web-app-capable" content="yes">
<meta name="application-name" content="HPMOR">

<link rel="icon" sizes="16x16" href="../icon16.png" />
<link rel="icon" sizes="32x32" href="../icon32.png" />
<link rel="icon" sizes="192x192" href="../icon192.png" />

<!-- Tile icon for Win8 -->
<meta name="msapplication-TileImage" content="../icon192.png" />

<!-- RSS feed -->
</head>
<body class="article">
<div id="header">
</div>
<div id="content">
<script src="../script.js" type="text/javascript"></script>
<link rel="stylesheet" href="../jquery-ui.css">
<div id="access">
<div class="menu-main-menu-container"><ul id="menu-main-menu" class="menu"><li id="menu-item-53" class="menu-item menu-item-type-custom menu-item-object-custom menu-item-home menu-item-53"><a href="/">Sadržaj</a></li>
<li id="menu-item-48" class="menu-item menu-item-type-post_type menu-item-object-page menu-item-48"><a href="/pridruzivanje.html">Kako se pridružiti</a></li>
<li id="menu-item-55" class="menu-item menu-item-type-post_type menu-item-object-page menu-item-55"><a href="https://www.hpmor.com">Original</a></li>
<li id="menu-item-83" class="menu-item menu-item-type-post_type menu-item-object-page menu-item-83"><a href="https://github.com/rovle/hpmor-croatian-website">github</a></li>
</ul></div>
</div>
<div id="invertable">
<div id="storycontent">

<div id="nav-top">
<form action="" method="GET" id="nav-form-top" target="_top"><div class="nav-prev"><a href="/chapters/6.html">&laquo; Prethodno</a></div><div class="nav-dropdown"><select name="chapter" class="nav-select"><option value="/chapters/1.html">Poglavlje 1. Dan vrlo niske vjerojatnosti</option><option value="/chapters/2.html">Poglavlje 2. Sve u što vjerujem je pogrešno</option><option value="/chapters/3.html">Poglavlje 3. Uspoređivanje stvarnosti s njezinim alternativama</option><option value="/chapters/4.html">Poglavlje 4. Hipoteza efikasnog tržišta</option><option value="/chapters/5.html">Poglavlje 5. Osnovna atribucijska pogreška</option><option value="/chapters/6.html">Poglavlje 6. Zabluda o planiranju</option><option value="/chapters/7.html" selected>Poglavlje 7. Recipročnost</option></select></div> </form>
</div>
<div class="sect1">
<h2>Poglavlje 7. Recipročnost</h2>
<div class="sectionbody">

<div class="paragraph"><p>Usne Petunije Evans-Verres su se tresle, a oči zasuzile kad ju je Harry zagrlio oko struka na Peronu devet stanice King's Cross. "Jesi li siguran da ne želiš da pođem s tobom, Harry?"
</p></div><div class="paragraph"><p>Harry je bacio pogled na oca Michaela Verres-Evansa, koji je izgledao stereotipno strogo-ali-ponosno, pa natrag na majku, koja je zbilja izgledala prilično... nemirno. "Mama, znam da baš i ne voliš čarobnjački svijet. Ne moraš ići sa mnom. Stvarno."
</p></div><div class="paragraph"><p>Petunia se trznula. "Harry, ne moraš se brinuti za mene, ja sam ti majka i ako trebaš nekoga uza se -"
</p></div><div class="paragraph"><p>"Mama, u Hogwartsu ću biti sam <em>mjesecima</em> i <em>mjesecima</em>. Ako se ne mogu sam snaći na željezničkoj stanici, bolje da to saznamo što prije, da možemo ovo prekinuti." Spustio je glas do šapta. "Osim toga, mama, tamo me svi vole. Ako budem imao problema, sve što trebam napraviti je skinuti traku," Harry je dodirnuo traku za vježbanje koja mu je prekrivala ožiljak, "i imat ću više pomoći nego što mi treba."
</p></div><div class="paragraph"><p>"O, Harry," prošaptala je Petunia. Kleknula je i zagrlila ga čvrsto, licem u lice, tako da su im se obrazi doticali. Harry je mogao osjetiti njezino isprekidano disanje, a onda začuo prigušeni jecaj. "O, Harry, volim te, uvijek to zapamti."
</p></div><div class="paragraph"><p><em>Kao da se boji da me nikada više neće vidjeti</em>, pojavila mu se misao u glavi. Znao je da je misao istinita, ali nije znao zašto se mama toliko boji.
</p></div><div class="paragraph"><p>Pa je pokušao pogoditi. "Mama, znaš da se neću pretvoriti u tvoju sestru samo zato što učim magiju, zar ne? Koristit ću koju god magiju želiš - ako mogu, mislim - ili ako želiš da doma ne koristim <em>nikakvu</em> magiju, može i to, obećajem da neću nikada dopustiti da magija stane između nas -"
</p></div><div class="paragraph"><p>Čvrst zagrljaj prekinuo je njegove riječi. "Imaš dobro srce", majka mu je prošaptala u uho. "Jako dobro srce, sine."
</p></div><div class="paragraph"><p>Tada su se i Harryju zasuzile oči.
</p></div><div class="paragraph"><p>Majka ga je pustila, i ustala. Izvadila je rupčić iz torbice, i počela drhtavom rukom tapkati razmazanu šminku oko očiju.
</p></div><div class="paragraph"><p>Oca se nije ni pitalo hoće li ga pratiti na magičnu stranu stanice King's Cross. Tata je imao problema i sa samim gledanjem ravno u Harryjev kovčeg. U žilama Michaela Evans-Verresa nije bilo ni kapi magične krvi.
</p></div><div class="paragraph"><p>Umjesto toga, otac je samo pročistio grlo. "Sretno u školi, Harry," rekao je. "Misliš li da sam ti kupio dovoljno knjiga?"
</p></div><div class="paragraph"><p>Harry je bio objasnio ocu kako misli da je ovo njegova velika prilika da napravi nešto stvarno revolucionarno i značajno, a profesor Verres-Evans je kimnuo i napustio svoj izuzetno pretrpan raspored na puna dva dana kako bi otišao u Najveću Kupovinu Rabljenih Knjiga Ikad, koja je obuhvaćala četiri grada i rezultirala s <em>trideset</em> kutija znanstvenih knjiga koje su sada sjedile u najdubljem dijelu Harryjevog kovčega. Većina je knjiga koštala par funti, ali neke definitivno <em>nisu</em>, poput posljednjeg izdanja <em>Kemijskog i fizičkog priručnika</em> ili potpuni set <em>Encyclopaedije Britannice</em> iz 1972. Harryja je otac pokušao spriječiti da vidi etikete, ali Harry je procijenio da je otac potrošio <em>barem</em> tisuću funti. Harry je rekao ocu da će mu vratiti novac čim shvati kako razmijeniti čarobnjačko zlato u bezjački novac, a otac mu je rekao da ne govori gluposti.
</p></div><div class="paragraph"><p>A onda ga je otac upitao: <em>Misliš li da sam ti kupio dovoljno knjiga?</em> Bilo je sasvim jasno kakav je odgovor tata želio čuti.
</p></div><div class="paragraph"><p>Harry je iz nekog razloga promukao. "Nikada ne možeš imati dovoljno knjiga", izrecitirao je obiteljski moto Verresa, a njegov otac je kleknuo i zagrlio ga brzinski, ali čvrsto. "Ali ti si <em>stvarno</em> pokušao," rekao je Harry, i ponovno osjetio suze. "Bio je to zbilja, <em>zbilja</em> dobar pokušaj."
</p></div><div class="paragraph"><p>Tata se uspravio. "Onda..." rekao je. "Vidiš li <em>ti</em> Peron devet i tri četvrtine?"
</p></div><div class="paragraph"><p>Stanica King's Cross bila je ogromna i prometna, sa zidovima i podovima popločanima običnim, prašnjavim pločicama. Bila je puna običnih ljudi koji su žurili okupirani svojim običnim poslom, vodili obične razgovore koji su proizvodili mnogo obične buke. Stanica King's Cross imala je Peron devet (na kojem su stajali) i Peron deset (odmah pokraj) ali između Perona devet i deset nije bilo ničega osim tankog, neobećavajućeg zida. Veliki svjetlarnik iznad njih propuštao je mnogo svjetlosti, koja je obasjavala potpuno nepostojanje ikakvog Perona devet i tri četvrtine.
</p></div><div class="paragraph"><p>Harry je gledao okolo dok mu se oči nisu zasuzile, misleći, <em>hajde, magični vidu, hajde, magični vidu</em>, ali apsolutno ništa mu se nije ukazalo. Mislio je izvaditi štapić i njime mahnuti, ali profesorica McGonagall ga je upozorila da ne koristi štapić. Kad bi se i javio novi pljusak raznobojnih iskri, moglo bi se dogoditi da ga uhite zbog paljenja vatrometa unutar željezničke stanice. A to je pod pretpostavkom da njegov štapić neće odlučiti učiniti nešto drugo, kao dignuti cijeli King's Cross u zrak. Harry je bio samo površno pregledao svoje udžbenike (iako je i taj pregled bio dovoljno bizaran) u užurbanom pokušaju da zaključi kakve znanstvene knjige treba kupiti u sljedećih 48 sati.
</p></div><div class="paragraph"><p>Pa, imao je - pogledao je na sat - cijelih sat vremena da shvati, budući da je trebao biti u vlaku u 11. Možda je ovo bila varijanta IQ testa, pa glupa djeca nisu mogla postati čarobnjaci. (A količina dodatnog vremena koje si osigurate odredila bi vašu Savjesnost, koja je bila drugi po važnosti faktor za akademski uspjeh.)
</p></div><div class="paragraph"><p>"Shvatit ću," rekao je Harry roditeljima koji su čekali. "Vjerojatno je nekakav test."
</p></div><div class="paragraph"><p>Otac se namrštio. "Hm... potraži možda trag različitih otisaka stopala na podu, koji vode negdje gdje nema smisla -"
</p></div><div class="paragraph"><p>"<em>Tata!</em>" rekao je Harry. "Prestani s tim! Nisam još ni <em>pokušao</em> sam shvatiti!" A bio je to dobar prijedlog, što je bilo još gore.
</p></div><div class="paragraph"><p>"Oprosti", ispričao se otac.
</p></div><div class="paragraph"><p>"Ah..." rekla je Harryjeva majka. "Ne vjerujem da bi to učinili učeniku, ili? Siguran si da ti profesorica McGonagall nije ništa rekla?"
</p></div><div class="paragraph"><p>"Možda joj je nešto odvuklo pažnju," bez razmišljanja je rekao Harry.
</p></div><div class="paragraph"><p>"<em>Harry!</em>" istovremeno su prosiktali njegovi roditelji. "<em>Što si napravio?</em>"
</p></div><div class="paragraph"><p>"Ja, ovaj -" Harry je progutao. "Gle, nemamo sad vremena za ovo -"
</p></div><div class="paragraph"><p>"<em>Harry!</em>"
</p></div><div class="paragraph"><p>"Stvarno to mislim! Nemamo sad vremena za ovo! Jer je to jako duga priča, a moram shvatiti kako doći u školu!"
</p></div><div class="paragraph"><p>Majka je prekrila lice dlanom. "Koliko je loše?"
</p></div><div class="paragraph"><p>"Ja, ovaj," <em>ne mogu o tome pričati iz razloga nacionalne sigurnosti</em>, "otprilike upola loše kao Incident sa Znanstvenim Projektom?"
</p></div><div class="paragraph"><p>"<em>Harry!</em>"
</p></div><div class="paragraph"><p>"Ja, ovaj, o gle tamo su neki ljudi sa sovom idem ih pitati kako naći vlak!" i Harry je otrčao od roditelja prema obitelji vatreno crvene kose, dok se kovčeg automatski vukao za njim.
</p></div><div class="paragraph"><p>Debeljuškasta žena ga je pogledala kad se približio. "Zdravo, dušo. Prva godina Hogwartsa? I Ron je novi -" a onda se pomno zagledala u njega. "<em>Harry Potter?</em>"
</p></div><div class="paragraph"><p>Četvorica dječaka, crvenokosa djevojčica i jedna sova su se okrenuli i ukočili na mjestu.
</p></div><div class="paragraph"><p>"<em>Ma dajte!</em>" protestirao je Harry. Planirao se predstavljati kao Harry Verres barem dok ne stigne u Hogwarts. "Kupio sam i traku za glavu i sve! Kako ste znali tko sam?"
</p></div><div class="paragraph"><p>"Da," rekao je Harryjev otac, sustižući ga dugim ležernim koracima, "<em>kako</em> ste znali tko je on?" U glasu mu se nazirao strah.
</p></div><div class="paragraph"><p>"Tvoja slika je bila u novinama", rekao je jedan od dvojice identičnih blizanaca.
</p></div><div class="paragraph"><p>"<em>HARRY!</em>"
</p></div><div class="paragraph"><p>"<em>Tata!</em> Nije ništa takvo! To je jer sam porazio Gospodara tame kad sam imao jednu godinu!"
</p></div><div class="paragraph"><p>"<em>ŠTO?</em>"
</p></div><div class="paragraph"><p>"Mama može objasniti."
</p></div><div class="paragraph"><p>"<em>ŠTO?</em>"
</p></div><div class="paragraph"><p>"Ah... Michael, dušo, postoje određene stvari s kojima sam mislila da te je bolje ne gnjaviti dosad -"
</p></div><div class="paragraph"><p>"Ispričavam se," rekao je Harry crvenokosoj obitelji koja je zurila u njega, "ali bilo bi od velike pomoći kad biste mi rekli kako da dođem na Peron devet i tri četvrtine <em>odmah sada</em>."
</p></div><div class="paragraph"><p>"Ah..." reče žena. Podigla je ruku i pokazala na zid između perona. "Samo hodaj ravno u pregradu između Perona devet i deset. Nemoj stati ili se bojati da ćeš se zabiti u nju, to je jako važno. Ako si nervozan, najbolje da to se zatrčiš."
</p></div><div class="paragraph"><p>"I što god radio, nemoj zamišljati slona."
</p></div><div class="paragraph"><p>"<em>George</em>! Ignoriraj ga, Harry, dragi, nema razloga da ne zamišljaš slona."
</p></div><div class="paragraph"><p>"Ja sam Fred, mama, ne George -"
</p></div><div class="paragraph"><p>"Hvala!" rekao je Harry i zatrčao se u pregradu -
</p></div><div class="paragraph"><p>Čekaj malo, ne funkcionira <em>osim ako vjeruje u to?</em>
</p></div><div class="paragraph"><p>U ovakvim je trenucima Harry mrzio svoj mozak jer je radio dovoljno brzo da zapravo shvati da je ovo bio trenutak "rezonantne sumnje", to jest, da je počeo s vjerovanjem da će proći kroz pregradu, sve bi bilo u redu, ali sad se brinuo <em>vjeruje</em> li dovoljno da će proći kroz pregradu, što znači da se brinuo da će se zabiti u nju -
</p></div><div class="paragraph"><p><em>"Harry! Vraćaj se ovamo, imaš štošta za objasniti!"</em> To je bio njegov otac.
</p></div><div class="paragraph"><p>Harry je zaklopio oči i ignorirao sve što je znao o opravdanoj vjerodostojnosti i samo pokušao <em>vrlo jako</em> vjerovati da će proći kroz pregradu i...
</p></div><div class="paragraph"><p>...zvukovi oko njega su se promijenili.
</p></div><div class="paragraph"><p>Harry je otvorio oči i posrnuvši se zaustavio, osjećajući se blago prljavo zbog pokušaja da u nešto namjerno povjeruje.
</p></div><div class="paragraph"><p>Stajao je na sunčanom peronu na otvorenom, pokraj ogromnog vlaka, četrnaest dugih vagona predvođenih golemom parnom lokomotivom od grimiznog metala, s visokim dimnjakom koji je garantirao smrt čistom zraku. Na peronu je već bila lagana gužva (iako je Harry uranio punih sat vremena); deseci djece i njihovih roditelja okupljali su se oko klupa, stolova, i različitih kioska i štandova.
</p></div><div class="paragraph"><p>Potpuno se podrazumijevalo da takvo mjesto nije postojalo na stanici King's Cross i da nije bilo mjesta da ga se sakrije.
</p></div><div class="paragraph"><p><em>Okej, dakle ili (a) sam se upravo teleportirao na potpuno drugo mjesto (b) oni mogu kao iz šale preklapati prostor ili (c)</em> <em>samo ignoriraju sva pravila.</em>
</p></div><div class="paragraph"><p>Iza njega se čuo gmižući zvuk, a Harry se okrenuo i primijetio da ga je kovčeg zbilja pratio na svojim malim, oštrim krakovima. Čini se da je, za potrebe magije, njegova prtljaga također uspjela vjerovati dovoljno snažno da prođe kroz pregradu. To je bilo malo uznemirujuće, kad je Harry bolje razmislio.
</p></div><div class="paragraph"><p>Trenutak kasnije, naizgled najmlađi crvenokosi dječak trčeći je prošao kroz nadsvođeni željezni prolaz (željezni prolaz?), vukući kovčeg na uzici za sobom i gotovo se zabijajući u Harryja. Harry, osjećajući se glupo što je ostao na mjestu, brzo se krenuo udaljavati od pristizališta, a crvenokosi ga je dječak pratio, snažno vukući uzicu kovčega da bi ga sustigao. Trenutak kasnije, bijela je sova dolepršala kroz prolaz i smjestila se dječaku na rame.
</p></div><div class="paragraph"><p>"Hej," reče crvenokosi dječak, "jesi li ti <em>stvarno</em> Harry Potter?"
</p></div><div class="paragraph"><p><em>Ne opet ovo.</em> "Nemam logičan način da znam zasigurno. Roditelji su me odgojili da <em>vjerujem</em> da se zovem Harry James Potter-Evans-Verres, a mnogi ljudi ovdje su mi rekli da <em>izgledam</em> poput svojih roditelja, mislim svojih drugih roditelja, ali," Harry se namrštio, shvativši, "koliko znam, lako bi mogle postojati čarolije za polimorfiranje djeteta u određeni izgled -"
</p></div><div class="paragraph"><p>"Ovaj, šta?"
</p></div><div class="paragraph"><p><em>Ne ideš u Ravenclaw, izgleda.</em> "Da, ja sam Harry Potter."
</p></div><div class="paragraph"><p>"Ja sam Ron Weasley", rekao je visoki mršavi pjegavi dugonosi dječak, i ispružio ruku, koju je Harry pristojno prihvatio dok su hodali. Sova je Harryju uputila neobično odmjeren i uljudan huk (zapravo, više je to bio eehhhhh zvuk, što je Harryja iznenadilo).
</p></div><div class="paragraph"><p>U tom je trenutku Harry pojmio potencijal za neposrednu katastrofu. "Samo sekundu", rekao je Ronu, i otvorio jednu ladicu kovčega, onu koja je prema njegovom sjećanju trebala biti za zimsku odjeću - bila je - a onda pronašao najtanji šal koji je posjedovao, ispod zimskog kaputa. Harry je skinuo traku s glave, te jednako brzo odmotao šal i zavezao ga oko lica. Bilo mu je malo vruće, pogotovo jer je bilo ljeto, ali Harry bi to preživio.
</p></div><div class="paragraph"><p>Onda je zatvorio tu ladicu, izvukao drugu ladicu i uzeo crnu čarobnjačku pelerinu, koju je navukao preko glave, sad kad je bio izvan bezjačkog teritorija.
</p></div><div class="paragraph"><p>"Tako", reče Harry. Zvuk je bio malo prigušen šalom preko njegovog lica. Okrenuo se Ronu. "Kako izgledam? Glupo, znam, ali jesam li prepoznatljiv kao Harry Potter?"
</p></div><div class="paragraph"><p>"Ovaj", reče Ron. Zatvorio je usta, koja su bila otvorena. "Ne baš, Harry."
</p></div><div class="paragraph"><p>"Jako dobro," reče Harry. "Međutim, kako cijela stvar ne bi bila uzalud, odsada ćeš me oslovljavati s", 'Verres' možda više neće upaliti, "gospodin Spoo."
</p></div><div class="paragraph"><p>"U redu, Harry," nesigurno reče Ron.
</p></div><div class="paragraph"><p><em>Sila nije posebno jaka u njemu.</em> "Zovi... me... gospodin... Spoo."
</p></div><div class="paragraph"><p>"U redu, gospodine Spoo -" Ron se zaustavio. "Ne mogu te tako zvati, osjećam se glupo."
</p></div><div class="paragraph"><p><em>To nije samo osjećaj.</em> "U redu. <em>Ti</em> izaberi ime."
</p></div><div class="paragraph"><p>"G. Cannon," smjesta reče Ron. "Po klubu <em>Chudley Cannons</em>."
</p></div><div class="paragraph"><p>"Ovaj..." Harry je znao da će ovo jako požaliti. "Tko ili što su <em>Chudley Cannons</em>?"
</p></div><div class="paragraph"><p>"<em>Tko su</em> Chudley Cannons<em>?</em> Samo najgenijalniji klub u cijeloj povijesti metloboja! Istina, završili su na dnu lige ove godine, ali -"
</p></div><div class="paragraph"><p>"Što je metloboj?"
</p></div><div class="paragraph"><p>Ovo je pitanje također bila pogreška.
</p></div><div class="paragraph"><p>"Da vidim jesam li dobro shvatio", rekao je Harry kada se činilo da se Ronovo objašnjenje (s popratnim gestama ruku) primaklo kraju. "Hvatanje zvrčke vrijedi <em>sto pedeset bodova</em>?"
</p></div><div class="paragraph"><p>"Da -"
</p></div><div class="paragraph"><p>"Koliko pogodaka vrijednih deset bodova obično postigne jedna strana, <em>ne</em> računajući zvrčku?"
</p></div><div class="paragraph"><p>"Hm, možda petnaest ili dvadeset u profesionalnim igrama -"
</p></div><div class="paragraph"><p>"To je jednostavno pogrešno. Krši svako pravilo dizajna igara. Gle, ostatak igre zvuči kao da bi mogao imati smisla, otprilike, barem za sport mislim, ali ti u biti kažeš da hvatanje zvrčke prevladava gotovo svaku dotadašnju raspodjelu bodova. Dva tragača gore lete i traže zvrčku i najčešće nisu u interakciji ni s kim drugim, ugledati zvrčku prvi bit će uglavnom sreća -"
</p></div><div class="paragraph"><p>"Nije sreća!" pobunio se Ron. "Moraš okretati oči na pravi način -"
</p></div><div class="paragraph"><p>"To nije <em>interaktivno</em>, nema međudjelovanja s drugim igračem, a koliko je zabavno gledati nekoga tko je jako dobar u pomicanju očiju? I onda koji god tragač ima više sreće uleti i zgrabi zvrčku i poništi sav posao koji su ostali napravili. Kao da je netko uzeo pravu igru i dodao tu beskorisnu poziciju tako da možeš biti Najvažniji Igrač bez da se moraš zapravo uključiti ili naučiti ostatak igre. Tko je bio prvi tragač, kraljev sin idiot koji je htio igrati metloboj ali nije razumio pravila?" Zapravo, sad kad je Harry razmislio, to se činilo kao kao iznenađujuće dobra hipoteza. Stavi ga na metlu i reci mu da uhvati svjetlucavu stvar...
</p></div><div class="paragraph"><p>Ron se namrštio. "Ako ti se metloboj ne sviđa, ne moraš ga ismijavati!"
</p></div><div class="paragraph"><p>"Ako ne možeš kritizirati, ne možeš optimizirati. Predlažem da <em>poboljšamo igru</em>. I jako je jednostavno. Izbacimo zvrčku."
</p></div><div class="paragraph"><p>"Neće oni promijeniti igru samo zato što <em>ti</em> tako kažeš!"
</p></div><div class="paragraph"><p>"Ja <em>jesam</em> Dječak-koji-je-preživio, znaš. Ljudi će me slušati. A ako ih uvjerim da promijene igru u Hogwartsu, inovacija bi se mogla proširiti."
</p></div><div class="paragraph"><p>Ronovim se licem proširio krajnje zaprepašten izraz. "Ali, ako izbaciš zvrčku, kako će itko znati kada je igra završila?"
</p></div><div class="paragraph"><p>"<em>Kupite... sat.</em> Bilo bi mnogo pravednije nego da utakmica nekad završi nakon deset minuta, a nekada ne završi satima, a i raspored bi bio predvidljiviji za gledatelje." Harry je uzdahnuo. "O, prestani me tako zaprepašteno gledati, vjerojatno neću <em>zapravo</em> odvojiti vrijeme da uništim taj bijedni izgovor za nacionalni sport i preuredim ga da bude jači i pametniji na svoju sliku. Imam puno, puno, <em>puno</em> važnijih stvari za koje se moram pobrinuti." Harry je izgledao zamišljeno. "Ali opet, ne bi mi trebalo <em>toliko</em> vremena da napišem Devedest pet teza Reforme protiv zvrčki i nabijem ih na crkvena vrata -"
</p></div><div class="paragraph"><p>"Potteru," začuo se otegnuti dječački glas, "<em>što</em> ti je to na licu i <em>što</em> to stoji pokraj tebe?"
</p></div><div class="paragraph"><p>Ronov zaprepašteni izraz zamijenila je čista mržnja. "<em>Ti!</em>"
</p></div><div class="paragraph"><p>Harry je okrenuo glavu; doista, bio je to Draco Malfoy, koji je možda bio prisiljen nositi standardnu školsku pelerinu, ali je to nadoknađivao kovčegom koji je izgledao barem jednako magično i daleko elegantnije od Harryjevog, ukrašen srebrom i smaragdima te, Harry je pretpostavljao, obiteljskim grbom Malfoyevih, prekrasnom zmijom otrovnih zubi na prekriženim štapićima od bjelokosti.
</p></div><div class="paragraph"><p>"Draco!" reče Harry. "Ovaj, ili Malfoy ako ti je to draže, iako meni to nekako zvuči kao Lucius. Drago mi je da si dobro nakon, uh, našeg zadnjeg susreta. Ovo je Ron Weasley. A ja pokušavam ostati anoniman, pa me zovi, hm," Harryju je pogled pao na pelerinu, "gospodin Black."
</p></div><div class="paragraph"><p>"<em>Harry!</em>" prosiktao je Ron. "Ne možeš koristiti <em>to</em> ime!"
</p></div><div class="paragraph"><p>Harry trepne. "Zašto ne?" <em>Zvučalo</em> je lijepo tamno, kao kakav međunarodni čovjek misterije-
</p></div><div class="paragraph"><p>"Ja bih rekao da je to sasvim dobro ime," rekao je Draco, "ali pripada Plemenitoj i drevnoj kući Blackovih. Zvat ću te g. Silver."
</p></div><div class="paragraph"><p>"<em>Ti</em> se makni od... od g. Golda," hladno reče Ron, i iskorači naprijed. "On ne mora razgovarati s takvima poput tebe!"
</p></div><div class="paragraph"><p>Harry je podignuo dlan kako bi smirio situaciju. "Zvat ću se g. Bronze, hvala na shemi imenovanja. I, Rone, ovaj," Harry nije znao kako ovo reći, "drago mi je što me tako... srdačno braniš, ali nije mi problem razgovarati s Dracom -"
</p></div><div class="paragraph"><p>Čini se da je to bila kap koja je prelila čašu za Rona, koji se okrenuo prema Harryju užarenih očiju. "<em>Što?</em> Znaš li ti <em>tko</em> je ovo?"
</p></div><div class="paragraph"><p>"Da, Rone," reče Harry, "možda se sjećaš da sam ga nazvao Draco bez da se morao predstaviti."
</p></div><div class="paragraph"><p>Draco se nasmijao. Onda su mu se oči zasjale ugledavši bijelu sovu na Ronovom ramenu. "O, što je <em>ovo</em>?" rekao je Draco otegnutim, zlonamjernim tonom. "Gdje je slavni štakor Weasleyevih?"
</p></div><div class="paragraph"><p>"Pokopan u vrtu," hladno odgovori Ron.
</p></div><div class="paragraph"><p>"Ah, kako tužno. Pot... ovaj, g. Bronze, moram napomenuti kako je nadaleko poznato da obitelj Weasley ima <em>najbolju priču o kućnom ljubimcu ikad</em>. Želiš je ispričati, Weasley?"
</p></div><div class="paragraph"><p>Ronovo se lice stisnulo. "Ne bi ti bilo smiješno da se to dogodilo <em>tvojoj</em> obitelji!"
</p></div><div class="paragraph"><p>"O," nadmeno odvrati Draco, "ali to se Malfoyevima nikada ne bi <em>dogodilo</em>."
</p></div><div class="paragraph"><p>Ronovi su se dlanovi stisnuli u šake -
</p></div><div class="paragraph"><p>"Dosta," reče Harry, stavivši koliko je god tihog autoriteta mogao u glas. Bilo je jasno da je ovo, što god bilo, bolno sjećanje za crvenokosog dječaka. "Ako Ron ne želi o tome pričati, ne mora, a i tebe molim da ne pričaš o tome."
</p></div><div class="paragraph"><p>Draco je iznenađeno pogledao Harryja, a Ron kimnuo. "Tako je, Harry! Mislim, g. Bronze! Vidiš kakva je on osoba? Sad mu reci da ode!"
</p></div><div class="paragraph"><p>Harry je izbrojao do deset u glavi, što je za njega bilo vrlo brzih <em>12345678910</em> - neobična navika otkako ga je majka uputila da to radi kad je imao pet godina, a Harry zaključio da je ovo brži, ali zasigurno jednako učinkovit način. "Neću mu reći da ode", mirno je rekao Harry. "Slobodno može razgovarati sa mnom ako želi."
</p></div><div class="paragraph"><p>"Pa, ja se ne namjeravam družiti ni s kim tko se druži s Dracom Malfoyem," hladno je izjavio Ron.
</p></div><div class="paragraph"><p>Harry je slegnuo ramenima. "To je na tebi. <em>Ja</em> ne namjeravam dopustiti da itko određuje s kim se mogu ili ne mogu družiti." Tiho ponavljajući, <em>molim te otiđi, molim te otiđi</em>...
</p></div><div class="paragraph"><p>Ron je ostao bez riječi od iznenađenja, kao da je stvarno očekivao da će onaj potez upaliti. Onda se okrenuo, povukao prtljagu i ljutito se udaljio s perona.
</p></div><div class="paragraph"><p>"Ako ti se nije sviđao," znatiželjno upita Draco, "zašto se nisi samo udaljio?"
</p></div><div class="paragraph"><p>"Ovaj... njegova majka mi je pomogla shvatiti kako doći na ovaj peron s King's Crossa, pa mu nisam mogao samo reći da se izgubi. A i nije da <em>mrzim</em> tog Rona," rekao je Harry, "samo, samo..." tražio je riječi.
</p></div><div class="paragraph"><p>"Ne vidiš razloga za njegovo postojanje?"
</p></div><div class="paragraph"><p>"Otprilike."
</p></div><div class="paragraph"><p>"U svakom slučaju, Potteru... ako su te zbilja odgojili bezjaci -" Draco je ovdje zastao, kao da očekuje poricanje, ali Harry nije ništa rekao, "onda možda ne znaš kako je to biti slavan. Ljudi ti <em>stalno</em> žele oduzimati vrijeme. <em>Moraš</em> naučiti reći ne."
</p></div><div class="paragraph"><p>Harry je kimnuo, zamišljenog izraza. "To zvuči kao dobar savjet."
</p></div><div class="paragraph"><p>"Ako pokušaš biti ljubazan, samo ćeš provoditi najviše vremena s najupornijima. Odluči s kim <em>želiš</em> provoditi vrijeme i naredi ostalima da odu. Tek si stigao ovdje, Potteru, svatko će ti suditi prema ljudima s kojima te vidi, a ne želiš biti viđen s nekim poput Rona Weasleyja."
</p></div><div class="paragraph"><p>Harry je opet kimnuo. "Ako smijem pitati, kako si me prepoznao?"
</p></div><div class="paragraph"><p>"<em>Gospodine Bronze</em>," otegnuto reče Draco, "upoznao sam te, sjećaš se. Vidio sam nekoga kako hoda okolo sa šalom oko glave, izgledajući apsolutno smiješno. Pa sam <em>pretpostavio</em>."
</p></div><div class="paragraph"><p>Harry je naklonio glavu, prihvaćajući kompliment. "<em>Veoma</em> mi je žao zbog toga", rekao je Harry. "Zbog našeg prvog susreta, mislim. Nisam te htio osramotiti pred Luciusom."
</p></div><div class="paragraph"><p>Draco je odmahnuo rukom, uputivši Harryju čudan pogled. "Samo bih volio da je otac ušao dok si <em>ti</em> laskao <em>meni</em> -" nasmijao se. "Ali hvala <em>tebi</em> što si ono rekao mom ocu. Da nisi, sve bi bilo mnogo teže objasniti."
</p></div><div class="paragraph"><p>Harry se još dublje naklonio. "A <em>tebi</em> hvala što si ono rekao profesorici McGonagall."
</p></div><div class="paragraph"><p>"Nema na čemu. Iako, mora da je jedna od asistentica u strogom povjerenju sve ispričala bliskoj prijateljici, jer otac kaže da okolo kruže <em>čudne glasine</em>, kao da smo se ti i ja potukli ili nešto."
</p></div><div class="paragraph"><p>"Au," trznuo se Harry. "<em>Jako</em> mi je žao -"
</p></div><div class="paragraph"><p>"Nema veze, navikli smo, sam Merlin zna da se o Malfoyevima ionako priča svašta."
</p></div><div class="paragraph"><p>Harry je kimnuo. "Drago mi je da nisi u nevolji."
</p></div><div class="paragraph"><p>Draco se samodopadno osmjehnuo. "Otac ima, ovaj, <em>istančan</em> smisao za humor, ali <em>razumije</em> stjecanje prijatelja. Razumije to <em>jako</em> dobro. Natjerao me da proteklih mjesec dana svaku večer prije spavanja ponavljam, 'Steći ću prijatelje u Hogwartsu.' Kad sam mu sve objasnio i kad je shvatio što sam radio, kupio mi je sladoled."
</p></div><div class="paragraph"><p>Harry je zadivljeno otvorio usta. "<em>Uspio si to pretvoriti u sladoled?</em>"
</p></div><div class="paragraph"><p>Draco je kimnuo, izgledajući nadasve ponosan svojim uspjehom. "Pa, otac je <em>znao</em> što sam radio, naravno, ali on me je naučio <em>kako</em> to raditi, a ako se nasmiješim na pravi način <em>dok</em> to radim, to postane naša posebna stvar i onda mi <em>mora</em> kupiti sladoled ili ću mu uputiti tužan pogled, kao da mislim da sam ga razočarao."
</p></div><div class="paragraph"><p>Harry je proračunato odmjerio Draca, osjećajući prisustvo drugog majstora. "Imao si <em>lekcije</em> o manipulaciji ljudima?"
</p></div><div class="paragraph"><p>"Naravno", ponosno odvrati Draco. "Ja sam <em>Malfoy</em>. Otac mi je platio instruktore."
</p></div><div class="paragraph"><p>"<em>Wow</em>", reče Harry. Čitanje knjige <em>Utjecaj: Znanost i praksa</em> Roberta Cialdinija vjerojatno se s tim ne može ni usporediti (iako je knjiga nevjerojatna). "Tvoj je tata skoro jednako super kao moj."
</p></div><div class="paragraph"><p>Draco je podignuo obrve. "O? A što radi <em>tvoj</em> otac?"
</p></div><div class="paragraph"><p>"Kupuje mi knjige."
</p></div><div class="paragraph"><p>Draco je to razmotrio. "Ne zvuči veoma impresivno."
</p></div><div class="paragraph"><p>"Trebaš to vidjeti da shvatiš. U svakom slučaju, drago mi je to čuti. Kako te Lucius gledao, mislio sam da će te razapeti."
</p></div><div class="paragraph"><p>"Moj otac me zbilja voli," odlučno je rekao Draco. "Ne bi to nikada napravio."
</p></div><div class="paragraph"><p>"Hm..." reče Harry. Sjetio se elegantne plavokose siluete odjevene u crno koja se pojavila u dućanu Madam Malkin, držeći onaj lijepi, ubojiti štap sa srebrnom ručkom. Nije ga bilo lako zamisliti kao brižnog oca. "Nemoj ovo krivo shvatiti, ali, kako <em>znaš</em>?"
</p></div><div class="paragraph"><p>"Ha?" Bilo je jasno da si Draco nije često postavljao to pitanje.
</p></div><div class="paragraph"><p>"Pitam pitanje koje je temelj racionalnosti: zašto vjeruješ to što vjeruješ? Što misliš da znaš i kako misliš da to znaš? Iz kojeg razloga misliš da Lucius ne bi žrtvovao tebe na isti način na koji bi žrtvovao sve drugo za moć?"
</p></div><div class="paragraph"><p>Draco je uperio u Harryja još jedan neobičan pogled. "A što <em>ti</em> znaš o ocu?"
</p></div><div class="paragraph"><p>"Pa... zastupničko mjesto u Wizengamotu i upravnom odboru Hogwartsa, nevjerojatno bogat, ima utjecaj na ministra Fudgea, ima povjerenje ministra Fudgea, vjerojatno ima i vrlo sramotne fotografije ministra Fudgea, najistaknutiji zagovornik čistokrvnosti nakon nestanka Gospodara tame, bivši smrtonoša kojem je otkriven Tamni znamen, ali se izvukao tvrdeći da je bio pod Imperiusom, što je vrlo malo vjerojatno i to manje-više svi znaju... zao s velikim 'Z' i rođeni ubojica... mislim da je to to."
</p></div><div class="paragraph"><p>Dracove su se oči suzile. "To ti je rekla McGonagall, zar ne."
</p></div><div class="paragraph"><p>"Ne, ona mi kasnije nije htjela ništa reći o Luciusu, osim da ga se klonim. Pa sam tijekom Incidenta u Dućanu s napitcima, dok je profesorica McGonagall bila zauzeta vikanjem na prodavačicu i pokušajima da sve dovede pod kontrolu, uhvatio nekog kupca i pitao <em>njega</em> sve o Luciusu."
</p></div><div class="paragraph"><p>Draco je ponovno razrogačio oči. "Jesi li <em>stvarno</em>?"
</p></div><div class="paragraph"><p>Harry je zbunjeno pogledao Draca. "Ako sam prvi put lagao, neću ti reći istinu samo zato što dvaput pitaš."
</p></div><div class="paragraph"><p>Nastala je kratka stanka dok je Draco sve to upio.
</p></div><div class="paragraph"><p>"Totalno ćeš biti u Slytherinu."
</p></div><div class="paragraph"><p>"Totalno ću biti u Ravenclawu, hvala lijepa. Jedini razlog što želim moć jest da se domognem knjiga."
</p></div><div class="paragraph"><p>Draco se zahihotao. "Da, baš. Kako god bilo... da odgovorim na pitanje..." Draco je duboko udahnuo, a lice mu se uozbiljilo. "Otac je jednom propustio glasovanje u Wizengamotu zbog mene. Bio sam na metli i pao, i slomio više rebara. Jako je boljelo. Nikada prije nisam osjetio toliku bol i mislio sam da umirem. Pa je otac propustio to jedno jako važno glasovanje, jer je bio uz moj krevet u Sv. Mungu, držeći me za ruku i uvjeravajući me da ću biti dobro."
</p></div><div class="paragraph"><p>Harry je s nelagodom skrenuo pogled, a onda se prisilio ponovno pogledati Draca. "Zašto mi <em>to</em> govoriš? Čini se malo... privatno..."
</p></div><div class="paragraph"><p>Draco uputi Harryju ozbiljan pogled. "Jednom je jedan od mojih instruktora rekao da ljudi sklapaju bliska prijateljstva saznavanjem privatnih stvari jedni o drugima, i da je razlog što većina ljudi nema bliskih prijatelja to što im je previše neugodno podijeliti išta stvarno bitno o sebi." Draco je ispružio dlan. "Tvoj red?"
</p></div><div class="paragraph"><p>Znanje da je Dracov izraz pun nade vjerojatno rezultat mjeseci vježbe nije ga činilo manje učinkovitim, primijetio je Harry. Zapravo, <em>činilo</em> ga je <em>manje</em> učinkovitim, ali nažalost ne <em>neučinkovitim.</em> Isto bi se moglo reći za Dracovu pametnu uporabu pritiska za recipročnost da dobije nešto što želi, tehnika je to o kojoj je Harry čitao u svojim knjigama iz socijalne psihologije (jedan eksperiment pokazao je da je u nagovaranju ljudi da ispune anketu bezuvjetni dar od 5 dolara dvostruko učinkovitiji od ponude 50 dolara uz neki uvjet). Draco je dao svoje povjerenje, koje Harry nije tražio, a sada pozivao Harryja da uzvrati svojim povjerenjem... stvar je bila u tome što je Harry zbilja <em>osjećao</em> pritisak. Odbijanje bi, Harry je bio siguran, rezultiralo razočaranim pogledom, i možda malom dozom prezira koja bi ukazivala na to da je Harry izgubio koji bod.
</p></div><div class="paragraph"><p>"Draco," reče Harry, "samo da znaš, prepoznajem što trenutno radiš. Moje knjige to zovu <em>recipročnost</em> i govore o tome kako je bezuvjetni dar od dva srpa dvostruko učinkovitiji od ponude dvadeset srpova..." Harry je prekinuo misao.
</p></div><div class="paragraph"><p>Draco je izgledao tužno i razočarano. "Nisam to mislio kao trik, Harry. To je stvarni način za stjecanje prijatelja."
</p></div><div class="paragraph"><p>Harry je podignuo ruku. "Nisam rekao da neću odgovoriti. Samo mi treba malo vremena da odaberem nešto što je privatno, ali jednako bezopasno. Recimo... da sam ti htio dati do znanja da me ne možeš nagovoriti požurivanjem." Stanka za razmišljanje zna biti od velike pomoći u ublažavanju moći mnogih manipulativnih tehnika, jednom kad ih naučite prepoznati.
</p></div><div class="paragraph"><p>"U redu", reče Draco. "Pričekat ću dok se nečega ne sjetiš. O, i molim te, skini šal dok to budeš govorio."
</p></div><div class="paragraph"><p><em>Jednostavno ali učinkovito.</em>
</p></div><div class="paragraph"><p>Harry nije mogao ne primjetiti koliko su nespretni i nevješti bili njegovi vlastiti pokušaji da se odupre manipulaciji / sačuva obraz / pravi važan u usporedbi s Dracovim. <em>Trebam te instruktore.</em>
</p></div><div class="paragraph"><p>"U redu," rekao je Harry nakon nekog vremena. "Moj red." Osvrnuo se i dignuo šal s lica, otkrivajući sve osim ožiljka. "Ovaj... zvuči kao da se zbilja možeš osloniti na oca. Mislim... ako s njim razgovaraš ozbiljno, uvijek će te poslušati i ozbiljno te shvatiti."
</p></div><div class="paragraph"><p>Draco je kimnuo.
</p></div><div class="paragraph"><p>"Ponekad," rekao je Harry, i nervozno progutao. Ovo je bilo iznenađujuće teško, ali u tome je i bila poanta. "Nekad poželim da je i moj tata takav." Harryjeve su oči pobjegle s Dracovog lica, više-manje automatski, prije nego se Harry prisilio da ih vrati.
</p></div><div class="paragraph"><p>Harry je zatim shvatio <em>koji vrag je upravo rekao</em>, i žurno dodao: "Ne da želim da moj otac bude savršeni instrument smrti kao Lucius, samo mislim, da me ozbiljno shvati -"
</p></div><div class="paragraph"><p>"Razumijem", nasmiješeno odgovori Draco. "Eto... zar se ne osjećaš kao da smo bliže tomu da postanemo prijatelji?"
</p></div><div class="paragraph"><p>Harry je kimnuo. "Da. Osjećam, zapravo. Ovaj... bez uvrede, ali opet ću se prerušiti, <em>zbilja</em> se ne želim nositi s -"
</p></div><div class="paragraph"><p>"Razumijem."
</p></div><div class="paragraph"><p>Harry je spustio šal natrag na lice.
</p></div><div class="paragraph"><p>"Moj otac sve svoje prijatelje ozbiljno shvaća," reče Draco. "Zato i ima mnogo prijatelja. Trebao bi ga upoznati."
</p></div><div class="paragraph"><p>"Razmislit ću o tome", reče Harry neutralnim tonom. Odmahnuo je glavom, čudeći se. "Znači, ti si mu zbilja jedina slaba točka. Ha."
</p></div><div class="paragraph"><p>Sada je Draco uputio Harryju <em>vrlo</em> neobičan pogled. "Želiš li uzeti nešto za piće i sjesti negdje?"
</p></div><div class="paragraph"><p>Harry je shvatio da je predugo stajao na jednom mjestu, i rastegnuo se, pokušavajući istegnuti leđa. "Može."
</p></div><div class="paragraph"><p>Peron se već počeo puniti, ali još je bilo tiših mjesta podalje od crvene lokomotive. Na putu prema tamo, prošli su pored kioska u kojem je stajao ćelav, bradat čovjek prodajući novine, stripove i neonski zelene naslagane limenke.
</p></div><div class="paragraph"><p>I sam je prodavač bio naslonjen i pio iz jedne neonski zelene limenke točno u trenutku kad je spazio profinjenog i elegantnog Draca Malfoya kako prilazi s misterioznim dječakom koji je izgledao nevjerojatno glupo sa šalom zavezanim preko lica, što je navelo prodavača da doživi iznenadan napadaj kašlja usred gutljaja i ispljune si veliku količinu neonski zelene tekućine na bradu.
</p></div><div class="paragraph"><p>"Oprostite," reče Harry, "<em>što</em> je to točno?"
</p></div><div class="paragraph"><p>"Šok-sok", reče prodavač. "Kad ga popijete, mora se dogoditi nešto iznenađujuće, što uzrokuje da ga prolijete po sebi ili nekom drugom. Ali začaran je da nestane unutar nekoliko sekundi -" Mrlje na njegovoj bradi uistinu su već nestajale.
</p></div><div class="paragraph"><p>"Kako zabavno," reče Draco. "Vrlo, vrlo šaljivo. Dođi, g. Bronze, idemo naći drugo -"
</p></div><div class="paragraph"><p>"Pričekaj," reče Harry.
</p></div><div class="paragraph"><p>"<em>Ma daj!</em> To je tako <em>djetinjasto!</em>"
</p></div><div class="paragraph"><p>"Ne, oprosti, Draco, <em>moram</em> ovo istražiti. Što se dogodi ako popijem Šok-sok dok svim snagama pokušavam ostati ozbiljan?"
</p></div><div class="paragraph"><p>Prodavač se misteriozno osmjehnuo. "Tko zna? Prijatelj će proći pokraj vas u kostimu žabe? Nešto neočekivano mora se dogoditi -"
</p></div><div class="paragraph"><p>"Ne. Žao mi je. Jednostavno ne vjerujem. To narušava moju ionako vrlo izigranu obustavu nevjerice na toliko razina, da nemam riječi da to opišem.
</p></div><div class="paragraph"><p>Draco je uzdahnuo. "Hoćemo li se <em>stvarno</em> ovime baviti?"
</p></div><div class="paragraph"><p>"Ti ne moraš piti, ali ja <em>moram</em> istražiti. <em>Moram</em>. Koliko?"
</p></div><div class="paragraph"><p>"Pet knutova za limenku", reče prodavač.
</p></div><div class="paragraph"><p>"<em>Pet knutova?</em> Prodajete gazirana pića koja upravljaju stvarnošću za <em>pet knutova po limenci?</em>" Harry je posegnuo u torbu, rekao "četiri srpa, četiri knuta", i bacio ih na pult. "Dvadeset četiri limenke, molim."
</p></div><div class="paragraph"><p>"I ja ću uzeti jednu", uzdahnuo je Draco i posegnuo u džep.
</p></div><div class="paragraph"><p>Harry je naglo odmahnuo glavom. "Ne, ja ću se pobrinuti za to, neće se računati ni kao usluga, želim vidjeti funkcionira li i na tebi." Uzeo je limenku s hrpe koja se pojavila na pultu i bacio je Dracu, a zatim počeo 'hraniti' svoju torbu. Njezin Proširujući otvor pojeo je limenke, uz popratno podrigivanje, što baš i nije pomoglo Harryju da vrati nadu da će jednog dana pronaći razumno objašnjenje iza svega toga.
</p></div><div class="paragraph"><p>Dvadeset dva zvuka podrigivanja kasnije, Harry je držao zadnju kupljenu limenku u ruci, a Draco ga gledao s iščekivanjem, pa su obojica istodobno povukla kolut za otvaranje.
</p></div><div class="paragraph"><p>Harry je podignuo šal dovoljno da otkrije usta, te su zabacili glave i popili Šok-sok.
</p></div><div class="paragraph"><p>Nekako mu je i sam okus bio svijetlozelen, ekstra gaziran i limetastiji od limete.
</p></div><div class="paragraph"><p>Osim toga, ništa se nije dogodilo.
</p></div><div class="paragraph"><p>Harry je pogledao prodavača, koji ih je dobronamjerno promatrao.
</p></div><div class="paragraph"><p><em>U redu, ako je ovaj tip upravo iskoristio običnu slučajnost da mi proda dvadeset četiri limenke ničega, naklonit ću se njegovom kreativnom poduzetničkom duhu, a onda ga ubiti.</em>
</p></div><div class="paragraph"><p>"Ne dogodi se svaki put odmah", rekao je prodavač. "Ali sigurno će se dogoditi jednom po limenci, ili vraćam novac."
</p></div><div class="paragraph"><p>Harry je uzeo još jedan dugi gutljaj.
</p></div><div class="paragraph"><p>Opet se ništa nije dogodilo.
</p></div><div class="paragraph"><p><em>Možda bih samo trebao popiti cijelu limenku što brže mogu... i nadati se da mi želudac neće eksplodirati od svog tog ugljičnog dioksida, ili da ne podrignem dok ga pijem...</em>
</p></div><div class="paragraph"><p>Ne, mogao se <em>malo</em> strpiti. Ali iskreno, Harry nije vidio kako bi to funkcioniralo. Ne možete nekome doći i reći "Sad ću vas iznenaditi" ili "Sad ću vam ispričati vic, i bit će jako smiješan." Pokvarili biste šok-efekt. Harry je bio u stanju tolike mentalne pripravnosti da se ne bi zagrcnuo ni da je Lucius Malfoy prošetao pokraj njega u kostimu balerine. Kakvu je ludu smicalicu svemir <em>sada</em> trebao prirediti?
</p></div><div class="paragraph"><p>"Kako god, sjednimo", rekao je Harry. Krenuo je uzeti novi gutljaj i pošao prema klupi podalje od njih, što ga je postavilo u pravi položaj da se osvrne i vidi dio kioska posvećen novinama s nazivom <em>Odgonetač</em>, koje su prikazivale sljedeći naslov:
</p></div><center><div class="paragraph"><p><em>DJEČAK-KOJI-JE-PREŽIVIO<br>
OPLODIO DRACA MALFOYA</em>
</center>
</p></div><div class="paragraph"><p>"<em>Gah!</em>" vrisnuo je Draco kad ga se svijetlozelena tekućina poprskala iz Harryjevog smjera. Draco se okrenuo prema Harryju ljutitih očiju i zgrabio vlastitu limenku. "Mutnjakušin sine! Da vidimo kako se <em>tebi</em> sviđa kad netko pljune na tebe!" Draco je hotimično uzeo gutljaj, baš kad je i njegov pogled pao na naslov.
</p></div><div class="paragraph"><p>Harry je čistim refleksom blokirao lice kao pokušaj obrane od pljuska tekućine prema njemu. Nažalost, blokirao je rukom koja je držala Šok-sok, i prolio ostatak tekućine po ramenu.
</p></div><div class="paragraph"><p>Harry je zurio u limenku u svojoj ruci gušeći se još uvijek, dok je zelena boja nestajala s Dracove uniforme.
</p></div><div class="paragraph"><p>Zatim je podigao pogled i zagledao se u naslov novina.
</p></div><center><div class="paragraph"><p><em>DJEČAK-KOJI-JE-PREŽIVIO<br>
OPLODIO DRACA MALFOYA</em>
</center>
</p></div><div class="paragraph"><p>Harryjeve su se usne otvorile i rekle, "a-al-a-a..."
</p></div><div class="paragraph"><p>Previše primjedbi mu se sukobljavalo u glavi, u tome je bio problem. Svaki put kada je Harry htio reći "Ali imamo samo jedanaest godina!" primjedba "Ali muškarci ne mogu zatrudnjeti!" bi se nametnula kao važnija, da bi bila nadjačana primjedbom "Ali između nas stvarno nema ničega!"
</p></div><div class="paragraph"><p>Harry je zatim opet spustio pogled na limenku u ruci.
</p></div><div class="paragraph"><p>Osjećao je duboku želju da počne trčati i vrištati iz petnih žila sve dok mu ne ponestane kisika, a jedina stvar koja ga je sprječavala bila je to što je jednom pročitao da je potpuna panika znak <em>uistinu</em> važnog znanstvenog problema.
</p></div><div class="paragraph"><p>Harry je zarežao, nasilno bacio limenku u obližnji koš za smeće, pa se vratio do kioska. "Jedan primjerak Odgonetača, molim." Harry je platio još četiri knuta, uzeo još jednu limenku Šok-soka iz torbe, a onda prošetao do područja za piknik s plavokosim dječakom, koji je buljio u njega s izrazom koji nije skrivao divljenje.
</p></div><div class="paragraph"><p>"Povlačim što sam rekao," reče Draco, "to je bilo prilično dobro."
</p></div><div class="paragraph"><p>"Hej, Draco, znaš što je još bolje za stjecanje prijatelja od razmjene tajni? Počinjenje ubojstva."
</p></div><div class="paragraph"><p>"Imam instruktora koji to kaže," prihvati Draco. Uvukao je ruku ispod pelerine i počešao se opuštenim, prirodnim pokretom. "Koga imaš na umu?"
</p></div><div class="paragraph"><p>Harry je tresnuo <em>Odgonetač</em> na stol za piknik. "Tipa koji je smislio ovaj naslov."
</p></div><div class="paragraph"><p>Draco je promrmljao. "Nije tip. <em>Desetogodišnja</em> djevojčica, možeš li to vjerovati? Poludjela je nakon što joj je majka umrla a njen otac, vlasnik novina, je <em>uvjeren</em> da je ona vidjelica, pa kada nešto ne zna, pita Lunu Lovegood i vjeruje <em>što god</em> ona kaže."
</p></div><div class="paragraph"><p>Ne razmišljajući, Harry je povukao kolut sa sljedeće limenke Šok-sok i pripremio se uzeti gutljaj. "Šališ se? To je još gore od bezjačkog novinarstva, a mislio sam da je to fizički nemoguće."
</p></div><div class="paragraph"><p>Draco je zarežao. "Još ima i nekakvu uvrnutu opsesiju Malfoyevima, a njezin nam je otac politički protivnik, pa objavljuje svaku riječ. Čim dovoljno odrastem, silovat ću je."
</p></div><div class="paragraph"><p>Harryjeve su nosnice ispljunule zelenu tekućinu i natopile šal koji ih je još uvijek prekrivao. Šok-sok i pluća ne idu zajedno, pa je Harry proveo sljedećih nekoliko sekundi kašljući.
</p></div><div class="paragraph"><p>Draco ga je oštro pogledao. "Nešto nije u redu?"
</p></div><div class="paragraph"><p>To je bio trenutak kad je Harry napokon shvatio da (a) zvukovi koji su dolazili s ostatka perona su se pretvorili u nejasne šumove otprilike u isto vrijeme kad je Draco posegnuo ispod pelerine, i (b) kad su razgovarali o počinjenju ubojstva kao metodi zbližavanja, točno je jedan od njih dvojice mislio da se šale.
</p></div><div class="paragraph"><p><em>Da. Jer se</em> činio <em>kao tako normalno dijete. On i</em> jest <em>normalno dijete, on je upravo ono što možete</em> očekivati <em>da obično muško dijete postane ako mu je otac Darth Vader.</em>
</p></div><div class="paragraph"><p>"Da, pa," nakašljao se Harry, o bože kako će se izvući iz razgovora u koji se sad uvalio, "samo sam se iznenadio kako si voljan o tome raspravljati tako otvoreno, nisi zabrinut oko toga da te uhvate ili nešto tako."
</p></div><div class="paragraph"><p>Draco je frknuo. "Šališ se? Riječ Lune Lovegood protiv moje?"
</p></div><div class="paragraph"><p>Zaboga i svih svetaca. "Ne postoji ništa poput magične detekcije istine, pretpostavljam?" Ili DNA testiranja... još.
</p></div><div class="paragraph"><p>Draco se osvrnuo. Oči su mu se suzile. "Tako je, ti ništa ne znaš. Gle, objasnit ću ti neke stvari, mislim, kako stvari zapravo stoje, kao da si već u Slytherinu i pitaš me isto pitanje. Ali moraš se zakleti da o ovome nećeš ništa reći."
</p></div><div class="paragraph"><p>"Kunem se," reče Harry.
</p></div><div class="paragraph"><p>"Sudovi koriste Veritaserum, ali on je glupost, možeš si samo obrisati pamćenje prije svjedočenja, a zatim tvrditi da je druga osoba bila začarana Čarolijom sjećanja s lažnim pamćenjem. Naravno, ako si samo obična osoba, sud će pretpostaviti da se radi o brisanju pamćenja, a ne lažnom sjećanju. Ali sud ima slobodu odlučivanja, a ako se radi o <em>meni</em>, presuda utječe na čast Plemenite kuće, pa se prosljeđuje Wizengamotu, gdje otac ima glasove. Nakon što izglasaju da nisam kriv, obitelj Lovegood mora platiti naknadu za kaljanje moje časti. A oni od početka znaju da će tako ići, pa će jednostavno držati jezik za zubima."
</p></div><div class="paragraph"><p>Harryja je prošla hladna jeza, praćena uputama da zadrži glas i izraz lica normalnima. <em>Bilješka sebi: svrgnuti vladu magične Britanije što je prije moguće.</em>
</p></div><div class="paragraph"><p>Harry zakašlje da pročisti grlo. "Draco, molim te, molim te, <em>molim te</em>, nemoj ovo krivo shvatiti, držim se svoje riječi, ali kao što si rekao, ja bih mogao biti u Slytherinu i zaista želim znati u informativne svrhe, dakle, što bi se <em>teoretski govoreći</em> dogodilo kad bih ja <em>svjedočio</em> da sam te čuo kako to planiraš?"
</p></div><div class="paragraph"><p>"Onda bih, da sam bilo tko osim Malfoya, bio u nevolji", samodopadno odgovori Draco. "Budući da <em>jesam</em> Malfoy... otac upravlja glasovima. A nakon toga bi te uništio... pa, valjda ne s lakoćom, ipak si Dječak-koji-je-preživio, ali otac je dosta dobar u takvim stvarima." Draco se namrštio. "Osim toga, <em>ti</em> si predložio da je ubijemo, zašto te nije brinulo da ću <em>ja</em> svjedočiti kada je nađu mrtvu?"
</p></div><div class="paragraph"><p><em>Joj, kako mi je dan ovoliko pošao po zlu?</em> Harryjeve su usne već govorile brže nego što je mogao razmišljati. "To je bilo kad sam mislio da je <em>starija</em>! Ne znam kako to funkcionira <em>ovdje</em>, ali u bezjačkoj Britaniji sudovi ozbiljnije doživljavaju ubojstva djece -"
</p></div><div class="paragraph"><p>"To ima smisla," reče Draco, još izgledajući malo sumnjičavo. "Kako god, uvijek je pametnije da uopće ne dođe do Aurora. Ako budemo oprezni i radimo samo ono što Čarolije liječenja mogu popraviti, onda joj kasnije možemo samo izbrisati pamćenje i sve ponoviti sljedeći tjedan." Plavokosi se dječak tada nasmijao, visokim, dječjim glasom. "Ali samo je zamisli kako govori da su je napali Draco Malfoy <em>i</em> Dječak-koji-je-preživio, ni <em>Dumbledore</em> joj ne bi vjerovao."
</p></div><div class="paragraph"><p><em>Rastrgat ću taj jadni mali magični ostatak</em> <em>mračnog doba u kojem živite u komadiće manje od njegovih</em> <em>sastavnih atoma.</em> "Zapravo, možemo li pričekati s tim? Nakon što sam čuo da je naslov došao od djevojčice godinu dana mlađe od mene, dobio sam drugačiju ideju za osvetu."
</p></div><div class="paragraph"><p>"Ha? Reci," rekao je Draco i uzeo još jedan gutljaj svog Šok-soka.
</p></div><div class="paragraph"><p>Harry nije znao funkcionira li čarolija više od jednom po limenci, ali znao je da tako može izbjeći krivnju, pa je pazio da točno tempira svoj odgovor:
</p></div><div class="paragraph"><p>"Mislio sam se <em>jednog dana oženiti tom ženom</em>."
</p></div><div class="paragraph"><p>Draco je ispustio užasnut zvuk, a zelena tekućina iscurila mu je iz kutova usta kao iz slomljenog radijatora u automobilu. "<em>Jesi li ti lud?</em>"
</p></div><div class="paragraph"><p>"Upravo suprotno, toliko sam razuman da me to peče kao led."
</p></div><div class="paragraph"><p>"Imaš čudniji ukus od Lestrangea", rekao je Draco zvučeći napola zadivljeno. "I pretpostavljam da je želiš samo za sebe, ha?"
</p></div><div class="paragraph"><p>"Da. Mogu ti biti dužan uslugu zbog toga -"
</p></div><div class="paragraph"><p>Draco je odmahnuo rukom. "Ne, ova je besplatna."
</p></div><div class="paragraph"><p>Harry je zurio u limenku u ruci, dok mu se studen uvlačila u krv. Šarmantan, sretan, velikodušan s uslugama prema prijateljima, Draco nije bio psihopat. Taj je dio bio tužan i užasan, poznavajući ljudsku psihologiju dovoljno dobro da mu bude jasno da Draco nije čudovište. U povijesti svijeta bilo je deset tisuća društava u kojima se ovaj razgovor mogao dogoditi. Ne, svijet bi doista bio sasvim drugačije mjesto, da je ono što je Draco rekao moglo doći samo od <em>zlog mutanta</em>. To je vrlo jednostavno, vrlo ljudski, čak očekivano pod uvjetom da se ništa drugo ne umiješa. Dracu njegovi neprijatelji nisu bili ljudi.
</p></div><div class="paragraph"><p>U usporenom vremenu ove usporene zemlje, ovdje i sada, u mraku prije zore koju će donijeti Doba razuma, sin dovoljno moćnog plemića jednostavno bi uzeo zdravo za gotovo da je on iznad zakona, barem kad se radilo o nekoj seljanki. Bilo je mjesta u bezjačkom svijetu gdje je i dalje bilo tako, zemlje u kojima je još uvijek postojalo takvo plemstvo i još uvijek tako razmišljalo, ili čak mračnije zemlje gdje takvo nije bilo samo plemstvo. Bilo je tako u svakom mjestu i vremenu koje nije proizašlo izravno iz prosvjetiteljstva. Čini se da ta linija proizlaženja ne uključuje čarobnu Britaniju, usprkos tome što je postojala međukulturna kontaminacija stvarima poput limenki za piće.
</p></div><div class="paragraph"><p><em>A ako Dracova želja za osvetom ne nestane, a ja ne odbacim vlastitu priliku za sreću u životu ženidbom neke jadne lude djevojke, onda sam upravo samo kupio vrijeme, i to ne previše vremena...</em>
</p></div><div class="paragraph"><p>Za jednu djevojku. Ne za druge.
</p></div><div class="paragraph"><p><em>Pitam se koliko bi bilo teško samo napraviti popis svih najistaknutijih zagovornika</em> <em>čistoće krvi i ubiti ih.</em>
</p></div><div class="paragraph"><p>Upravo su to pokušali tijekom Francuske revolucije, više-manje - sastaviti popis svih neprijatelja Napretka i ukloniti glavne - ali nije upalilo, koliko se Harry sjećao. Možda je trebao obrisati prašinu s nekih povijesnih knjiga koje mu je otac kupio i vidjeti je li to što je pošlo po zlu s Francuskom revolucijom nešto što je lako popraviti.
</p></div><div class="paragraph"><p>Harry je pogledao u nebo i blijedi oblik Mjeseca, koji je to jutro bio vidljiv na nebu bez oblaka.
</p></div><div class="paragraph"><p><em>Dakle, svijet je slomljen i manjkav i lud, i okrutan, krvav i mračan. Ovo je novost? Ionako si to oduvijek znao...</em>
</p></div><div class="paragraph"><p>"Sav si ozbiljan," rekao je Draco. "Da pogodim, tvoji roditelji bezjaci su ti rekli da su ovakve stvari loše."
</p></div><div class="paragraph"><p>Harry je kimnuo, ne pouzdajući se u svoj glas.
</p></div><div class="paragraph"><p>"Pa, kao što otac kaže, možda postoje četiri doma, ali na kraju svi pripadaju ili Slytherinu ili Hufflepuffu. A iskreno, nisi na hufflepuffskom kraju. Ako odlučiš potajno stati na stranu Malfoyevih... naša moć i tvoja reputacija... mogao bi se izvući sa stvarima koje čak ni <em>ja</em> ne mogu učiniti. Želiš to malo <em>isprobati</em>? Vidjeti kako je?"
</p></div><div class="paragraph"><p><em>Kakva pametna mala zmija. Jedanaest godina i već uvjerava svoj plijen da izađe iz skrovišta...</em>
</p></div><div class="paragraph"><p>Harry je pomislio, odvagnuo, odabrao svoje oružje. "Draco, želiš li mi objasniti cijelu stvar oko čistoće krvi? Ja sam pomalo nov."
</p></div><div class="paragraph"><p>Na Dracovu je licu osvanuo širok osmijeh. "Doista bi se trebao sastati s ocem i pitati <em>njega</em>, znaš, on nam je vođa."
</p></div><div class="paragraph"><p>"Daj mi verziju od trideset sekundi."
</p></div><div class="paragraph"><p>"U redu", rekao je Draco. Duboko je udahnuo, snizio glas i počeo odmjereno govoriti. "Naše moći slabe iz generacije u generaciju, kako se nečista krv širi. Otkako su Salazar, Godric, Rowena i Helga podigli Hogwarts svojom moći, stvarajući Medaljon i Mač, Dijademu i Pehar, nema čarobnjaka u ovim izblijedjelim danima koji bi im bio ravan. Blijedimo, svi blijedimo u bezjake dok se križamo s njima i dopuštamo našim hrkanima da žive. Ako se nečistoći ne stane na kraj, uskoro će nam se štapići slomiti i sve naše umijeće nestati, Merlinova loza će se okončati a krv Atlantide propasti. Naša će djeca ostati bez ičega poput običnih bezjaka, a tama će zauvijek pokriti svijet." Draco je uzeo još jedan gutljaj iz svoje limenke, izgledajući zadovoljan; činilo se da je to cijeli argument što se njega tiče.
</p></div><div class="paragraph"><p>"Uvjerljivo," rekao je Harry, misleći to opisno, a ne normativno. Bio je to standardni uzorak: Posrnuće iz slave, potreba da se preostala čistoća sačuva od zagađenja, prošlost nagnuta prema gore, a budućnost samo prema dolje. A taj je obrazac također imao svoj <em>obrat</em>... "Moram te ipak ispraviti u jednoj činjenici. Informacije o bezjacima su ti pomalo zastarjele. Mi više ne grebemo po prljavštini."
</p></div><div class="paragraph"><p>Draco se naglo okrenuo. "<em>Što</em>? Kako to misliš, <em>mi</em>?"
</p></div><div class="paragraph"><p>"Mi. Znanstvenici. Loza Francisa Bacona i krv prosvjetiteljstva. Bezjaci nisu samo sjedili i plakali jer nemaju štapiće, sada imamo <em>vlastite</em> moći, sa ili bez magije. Ako sve vaše moći propadnu, onda ćemo svi izgubiti nešto vrlo dragocjeno, jer je vaša magija jedini nagovještaj koji imamo o tome kako mora da svemir <em>doista</em> funkcionira - ali nećete ostati bez ičega. Vaše će kuće i dalje biti hladne ljeti i tople zimi, i dalje će postojati liječnici i medicina. Znanost vas može održati na životu ako magija ne uspije. Bila bi to tragedija, ali ne doslovno kraj sveg svjetla na svijetu. Samo kažem."
</p></div><div class="paragraph"><p>Draco se povukao nekoliko stopa, a lice mu je bilo puno pomiješanog straha i nevjerice. "<em>O čemu, za ime Merlina, pričaš, Potteru?</em>"
</p></div><div class="paragraph"><p>"Hej, slušao sam tvoju priču, nećeš li ti poslušati moju?" <em>Nespretno</em>, prekorio se Harry, ali Draco je zapravo prestao uzmicati i činilo se da sluša.
</p></div><div class="paragraph"><p>"U svakom slučaju," rekao je Harry, "kažem da se čini da ne obraćaš puno pažnje na ono što se događa u svijetu bezjaka." Vjerojatno zato što se činilo da cijeli čarobnjački svijet ostatak Zemlje smatra sirotinjskim naseljem, o kojem je prikladno izvještavati onoliko koliko i Financial Times izvještava o svakodnevnim agonijama u Burundiju. "U redu. Da brzo provjerim. Jesu li čarobnjaci ikada bili na Mjesecu? Znaš, onoj stvari?" Harry je pokazao prema golemoj i udaljenoj sferi.
</p></div><div class="paragraph"><p>"<em>Što?</em>" rekao je Draco. Bilo je prilično jasno da dječaku ta pomisao nikada nije pala na pamet. "Otići na - to je samo..." Prst mu je pokazao na malu blijedu stvarčicu na nebu. "Ne možeš se aparatirati negdje gdje nikada nisi <em>bio</em> i kako bi itko uopće stigao na Mjesec taj <em>prvi</em> put?"
</p></div><div class="paragraph"><p>"Čekaj," rekao je Harry Dracu, "htio bih ti pokazati knjigu koju sam ponio sa sobom, mislim da se sjećam u kojoj je kutiji." Harry je ustao, kleknuo i izvukao stubište do podzemne razine svog kovčega, zatim se spustio niz stepenice i podigao kutiju s druge kutije, prišavši opasno blizu tome da se prema svojim knjigama odnosi s nepoštovanjem, zgrabio poklopac kutije, i brzo ali pažljivo izvadio hrpu knjiga -
</p></div><div class="paragraph"><p>(Harry je naslijedio gotovo magičnu sposobnost Verresa da se sjeća gdje su sve njegove knjige, čak i nakon što ih je vidio samo jednom, što je bilo prilično zagonetno s obzirom na nedostatak bilo kakve genetske veze.)
</p></div><div class="paragraph"><p>Harry je pojurio natrag uza stepenice, petom gurnuo stubište natrag u kovčeg i, zadihan, okretao stranice knjige sve dok nije pronašao sliku koju je želio pokazati Dracu.
</p></div><div class="paragraph"><p>Onu s bijelom, suhom zemljom punom kratera, s ljudima u odijelima, i plavo-bijelom kuglom koji visi nad svime.
</p></div><div class="paragraph"><p>Ta slika.
</p></div><div class="paragraph"><p><em>Ta</em> slika, kad bi samo jedna slika na cijelom svijetu preživjela.
</p></div><div class="paragraph"><p>"<em>Tako</em>," rekao je Harry, drhtavim glasom jer nije mogao sasvim zadržati ponos, "izgleda Zemlja s Mjeseca."
</p></div><div class="paragraph"><p>Draco se polako nagnuo. Na njegovom mladom licu bio je čudan izraz. "Ako je to <em>prava</em> slika, zašto se ne pomiče?"
</p></div><div class="paragraph"><p><em>Pomiče? Aha</em>. "Bezjaci mogu raditi pokretne slike, ali im je potrebna veća kutija da ih prikažu, još ih ne mogu smjestiti na jednu stranicu knjige."
</p></div><div class="paragraph"><p>Dracov prst prešao je na jedno od odijela. "Što je to?" Glas mu je počeo drhtati.
</p></div><div class="paragraph"><p>"To su ljudska bića. Nose odijela koja im pokrivaju cijelo tijelo da im daju zrak, jer na Mjesecu nema zraka."
</p></div><div class="paragraph"><p>"To je nemoguće," šapnuo je Draco. U očima mu je bio užas i potpuna zbunjenost. "Nijedan bezjak to nikada ne bi mogao učiniti. <em>Kako</em>..."
</p></div><div class="paragraph"><p>Harry je uzeo knjigu natrag, listao stranice dok nije pronašao ono što je vidio. "Ovo je raketa koja ide prema gore. Vatra je gura sve više i više, dok ne stigne do Mjeseca." Ponovno prelistao stranice. "Ovo je raketa na tlu. Ta mala točkica pored nje je osoba." Draco je uzdahnuo. "Odlazak na Mjesec koštao je ekvivalent... vjerojatno oko tisuću milijuna galeona." Draco se zagrcnuo. "A za to su bili potrebni napori... vjerojatno više ljudi nego što ih živi u cijeloj magičnoj Britaniji." <em>A kad su stigli, ostavili su ploču na kojoj je pisalo: 'Došli smo u miru, za cijelo čovječanstvo.'</em> <em>Iako ti još nisi spreman čuti te riječi, Draco Malfoy...</em>
</p></div><div class="paragraph"><p>"Govoriš istinu," polako je rekao Draco. "Ne bi lažirao cijelu knjigu samo zbog ovoga - a i mogu ti to čuti u glasu. Ali... ali..."
</p></div><div class="paragraph"><p>"Kako, bez štapića ili magije? Duga je to priča, Draco. Znanost ne djeluje tako što maše štapićima i govori čarolije, djeluje tako da znaš kako svemir funkcionira na tako dubokoj razini da točno znaš što trebaš učiniti kako bi naveo svemir da radi to što želiš. Ako je magija poput bacanja Imperiusa na nekoga kako bi ga natjerao da radi što želiš, onda je znanost kao da ga poznaješ toliko dobro da ga možeš uvjeriti da je to cijelo vrijeme bila njegova ideja. Puno je teže od mahanja štapićem, ali djeluje i kad štapići ne uspijevaju, baš kao što, i kad Imperius ne bi uspio, još bi uvijek mogao pokušati uvjeriti osobu. A znanost se gradi s generacije na generaciju. Moraš stvarno <em>znati</em> što radiš da bi se bavio znanošću - a kada stvarno nešto razumiješ, možeš to objasniti nekom drugom. Najveći znanstvenici prošlog stoljeća, najsjajnija imena koja se još uvijek izgovaraju s poštovanjem, njihove moći su <em>ništa</em> prema najvećim znanstvenicima današnjice. U znanosti nema ekvivalenta vašem izgubljenom umijeću koje je podiglo Hogwarts. Moći znanosti rastu iz godine u godinu. I počinjemo shvaćati i razotkrivati ​​tajne života i nasljeđivanja. Moći ćemo pogledati samu krv o kojoj si govorio i vidjeti što nekoga čini čarobnjakom, a za još jednu ili dvije generacije, moći ćemo uvjeriti tu krv da i svu vašu djecu učini moćnim čarobnjacima. Dakle, vidiš, vaš problem nije ni približno tako loš kao što izgleda, jer će ga za nekoliko desetljeća znanost moći riješiti umjesto vas."
</p></div><div class="paragraph"><p>"Ali..." rekao je Draco. Glas mu je drhtao. "Ako <em>bezjaci</em> imaju takvu moć... onda... što smo <em>mi</em>?"
</p></div><div class="paragraph"><p>"Ne, Draco, to nije to, zar ne vidiš? Znanost koristi moć ljudskog razumijevanja kako bi pogledala svijet i shvatila kako funkcionira. Ne može propasti a da samo čovječanstvo ne propadne. Tvoja bi se magija mogla isključiti, i mrzio bi to, ali ti bi i dalje bio <em>ti.</em> Još uvijek bi bio živ da to žališ. Ali budući da znanost počiva na mojoj ljudskoj inteligenciji, to je moć koja se ne može ukloniti od mene bez da se i <em>mene samog</em> ne ukloni. Čak i ako se zakoni svemira za mene promijene, tako da sve moje znanje ne vrijedi, samo ću shvatiti nove zakone, kao što je to i prije učinjeno. To nije bezjačka stvar, to je ljudska stvar, samo trenira moć koju koristite svaki put kad pogledaš nešto što ne razumiješ i pitaš 'Zašto?' Ti si Slytherin, Draco, zar ne vidiš implikaciju?"
</p></div><div class="paragraph"><p>Draco je podigao pogled s knjige na Harryja. Na licu mu je bilo vidljivo razumijevanje. "Čarobnjaci mogu naučiti koristiti tu moć."
</p></div><div class="paragraph"><p>Sada vrlo pažljivo... mamac je postavljen, slijedi udica... "Ako možeš naučiti o sebi razmišljati kao o <em>čovjeku</em> umjesto o <em>čarobnjaku</em>, tada možeš trenirati i usavršavati svoje moći kao čovjek."
</p></div><div class="paragraph"><p>A ako <em>ta</em> uputa nije bila u <em>svakom</em> nastavnom planu i programu znanosti, Draco to nije trebao znati, zar ne?
</p></div><div class="paragraph"><p>Dracove su oči sada bile zamišljene. "Ti si... već to učinio?"
</p></div><div class="paragraph"><p>"Donekle", dopustio je Harry. "Moja obuka nije završena. Ne s jedanaest godina. Ali vidiš - moj otac je meni <em>također</em> plaćao instruktore." Naravno, bili su izgladnjeli studenti, i to je bilo samo zato što je Harry spavao ciklus od 26 sati, ali ostavimo sve to po strani za sada...
</p></div><div class="paragraph"><p>Polako, Draco je kimnuo. "Misliš da možeš savladati oba umijeća, ujediniti moći i..." Draco je zurio u Harryja. "Učiniti sebe gospodarom obaju svjetova?"
</p></div><div class="paragraph"><p>Harry se zlobno nasmijao, činilo se da mu je to već postalo prirodno. "Moraš shvatiti, Draco, da je cijeli svijet koji poznaješ, cijela čarobna Britanija, samo jedan kvadrat na mnogo većoj igraćoj ploči. Igraća ploča koja uključuje mjesta poput Mjeseca i zvijezda na noćnom nebu, koje su svjetla baš kao što je Sunce, samo nezamislivo daleko, i stvari poput galaksija koje su znatno veće od Zemlje i Sunca, stvari toliko velike da ih samo znanstvenici mogu vidjeti, a vi ne znate ni da postoje. Ali ja sam <em>stvarno</em> Ravenclaw, znaš, ne Slytherin. Ne želim vladati svemirom. Samo mislim da bi mogao biti razumnije organiziran."
</p></div><div class="paragraph"><p>Na Dracovu se licu vidjelo strahopoštovanje. "Zašto to govoriš <em>meni</em>?"
</p></div><div class="paragraph"><p>"Oh... nema puno ljudi koji znaju raditi <em>pravu</em> znanost - razumjeti nešto po prvi put, čak i ako te to dovraga zbuni. Pomoć bi bila od pomoći."
</p></div><div class="paragraph"><p>Draco je otvorenih usta zurio u Harryja.
</p></div><div class="paragraph"><p>"Ali moraš razumjeti, Draco, prava znanost stvarno <em>nije</em> poput magije, ne možeš to jednostavno učiniti i otići nepromijenjen kao da naučiš izgovoriti riječi nove čarolije. Moć dolazi s cijenom, toliko visokom da je većina ljudi odbija platiti."
</p></div><div class="paragraph"><p>Draco je na to kimnuo kao da je konačno čuo nešto što je mogao razumjeti. "A ta cijena?"
</p></div><div class="paragraph"><p>"Naučiti priznati da si u krivu."
</p></div><div class="paragraph"><p>"Hm", rekao je Draco nakon što se dramatična stanka odužila neko vrijeme. "Hoćeš to objasniti?"
</p></div><div class="paragraph"><p>"Pokušavajući shvatiti kako nešto funkcionira na toj dubokoj razini, prvih devedeset i devet objašnjenja do kojih dođeš je pogrešno. Stoto je točno. Dakle, moraš naučiti kako priznati da nisi u pravu, uvijek iznova i iznova. Ne ​​zvuči puno, ali toliko je teško da se većina ljudi ne može baviti znanošću. Uvijek se preispituješ, uvijek još jednom razmatraš stvari koje si oduvijek uzimao zdravo za gotovo", poput zvrčke u metloboju, "i svaki put kad se predomisliš, promijeniš sebe. Ali zanio sam se sada. Jako zanio. Samo želim da znaš... Nudim s tobom podijeliti dio svog znanja. Ako želiš. Postoji samo jedan uvjet."
</p></div><div class="paragraph"><p>"Uh", rekao je Draco. "Znaš, otac kaže da kad ti netko to kaže, to nikad nije dobar znak, nikad."
</p></div><div class="paragraph"><p>Harry je kimnuo. "Sada, nemoj me pogrešno shvatiti i misliti da te pokušavam okrenuti protiv oca. Ne radi se o tome. Radi se samo o tome da želim imati posla s nekim svojih godina, umjesto da ovo bude između mene i Luciusa. Mislim da bi i tvoj otac bio u redu s tim, zna da kad-tad moraš odrasti. Ali tvoji potezi u našoj igri moraju biti tvoji. To je moj uvjet - da imam posla s tobom, Draco, ne tvojim ocem."
</p></div><div class="paragraph"><p>"Moram ići," rekao je Draco. Ustao je. "Moram ići i razmisliti o ovome."
</p></div><div class="paragraph"><p>"Uzmi si vremena", rekao je Harry.
</p></div><div class="paragraph"><p>Zvukovi perona su se iz nejasnog mrmljanja mijenjali u žamor dok je Draco odlazio.
</p></div><div class="paragraph"><p>Harry je polako izdahnuo zrak koji je nesvjesno zadržavao, a zatim je pogledao sat na zapešću, jednostavan mehanički model koji mu je otac kupio u nadi da će djelovati u prisutnosti magije. Sekundna je kazaljka još uvijek otkucavala, a ako je minutna kazaljka bila točna, onda još nije bilo jedanaest. Vjerojatno bi uskoro trebao sjesti na vlak i početi tražiti kako-se-ono-zvala, ali činilo se vrijednim odvojiti prvo nekoliko minuta za vježbe disanja (i vidjeti hoće li mu se krv ponovno zagrijati) kako bi se smirio.
</p></div><div class="paragraph"><p>Ali kad je Harry podigao pogled sa sata, vidio je kako mu se približavaju dvije figure, koje su izgledale potpuno smiješno s licima prekrivenim zimskim šalovima.
</p></div><div class="paragraph"><p>"Zdravo, gospodine Bronze," rekla je jedna od maskiranih figura. "Možemo li te zainteresirati pridruživanje Redu kaosa?"
</p></div><hr><div class="paragraph"><p><em>Kasnije:</em>
</p></div><div class="paragraph"><p>Nedugo nakon toga, kada je sva galama tog dana konačno utihnula, Draco je sjedio nagnut nad stolom s perom u ruci. Imao je privatnu sobu u tamnicama Slytherina, s vlastitim stolom i vlastitom vatrom - nažalost, čak ni <em>on</em> nije bio povezan letimrežom, ali barem dom Slytherin nije nasjeo na tu potpunu glupost o tjeranju <em>svakoga</em> da spava u spavaonicama. Nije bilo puno privatnih soba, morali ste biti <em>najbolji</em> u Domu boljeg tipa, ali to se moglo uzeti zdravo za gotovo s Kućom Malfoy.
</p></div><div class="paragraph"><p><em>Dragi oče</em>, napisao je Draco.
</p></div><div class="paragraph"><p>A onda je stao.
</p></div><div class="paragraph"><p>Tinta je polako kapala s njegova pera, mrljajući pergament u blizini riječi.
</p></div><div class="paragraph"><p>Draco nije bio glup. Bio je mlad, ali njegovi instruktori su ga dobro obučili. Draco je znao da Potter vjerojatno osjeća puno više simpatije prema Dumbledoreovoj frakciji nego što je dao naslutiti... iako je Draco mislio da bi Potter mogao biti doveden u iskušenje. Ali bilo je sasvim jasno da je Potter pokušavao primamiti Draca baš kao što je Draco pokušavao primamiti njega.
</p></div><div class="paragraph"><p>Također je bilo jasno da je Potter bio briljantan, i puno više od samo malo lud, i da je igrao golemu igru ​​koju sam Potter uglavnom nije razumio, improvizirao je pri najvećoj brzini sa suptilnosti bijesnog nundua. Ali Potter je uspio odabrati taktiku od koje Draco nije mogao tek tako otići. Ponudio je Dracu dio svoje vlastite moći, kockajući se da je Draco ne može iskoristiti, a da ne postane sličniji njemu. Njegov je otac to nazvao naprednom tehnikom i upozorio Draca da ona često ne uspije.
</p></div><div class="paragraph"><p>Draco je znao da nije razumio sve što se dogodilo... ali Potter je <em>njemu</em> ponudio priliku da zaigra i trenutno je prilika bila <em>njegova</em>. A kad bi izbrbljao cijelu stvar, postala bi očeva.
</p></div><div class="paragraph"><p>Na kraju je bilo tako jednostavno. Manje napredne tehnike zahtijevaju nesvjesnost mete, ili barem njihovu nesigurnost. Laskanje mora biti uvjerljivo prerušeno u divljenje. ("Trebao si biti u Slytherinu" stari je klasik, vrlo učinkovit na određenoj vrsti osoba koja to ne očekuje, a ako upali, možeš to ponoviti.) Ali kad nađeš nečiju ultimativnu polugu, nije bitno znaju li oni da ti znaš. Potter je, u svojoj ludoj žurbi, pogodio ključ Dracove duše. A ako je Draco znao da Potter to zna - čak i ako je to bila očigledna vrsta nagađanja - to ništa nije mijenjalo.
</p></div><div class="paragraph"><p>Tako je sada, po prvi put u životu, imao prave tajne koje je trebao čuvati. Igrao je svoju igru. Bilo je u tome nejasne boli, ali znao je da bi otac bio ponosan, i zbog toga je sve bilo u redu.
</p></div><div class="paragraph"><p>Ostavljajući tintu koja curi na mjestu - u tome je bila poruka, koju bi njegov otac razumio, jer su igrali igru ​​suptilnosti više puta - Draco je napisao jedino pitanje koje ga je stvarno grizlo u cijeloj aferi, dio za koji se činilo da bi <em>trebao</em> razumjeti, ali nije, nikako.
</p></div><div class="paragraph"><p><em>Dragi oče:</em>
</p></div><div class="paragraph"><p><em>Pretpostavimo da sam ti rekao da sam upoznao učenika u Hogwartsu, koji nije već dio našeg kruga poznanika, koji te je nazvao 'besprijekornim instrumentom smrti' i rekao da sam ja tvoja 'jedina slaba točka'. Što bi rekao o njemu?</em>
</p></div><div class="paragraph"><p>Nije trebalo dugo nakon toga da obiteljska sova donese odgovor.
</p></div><div class="paragraph"><p><em>Moj voljeni sine:</em>
</p></div><div class="paragraph"><p><em>Rekao bih da si imao sreću da upoznaš nekoga tko uživa intimno povjerenje našeg prijatelja i vrijednog saveznika, Severusa Snapea.</em>
</p></div><div class="paragraph"><p>Draco je neko vrijeme zurio u pismo, i naposljetku ga bacio u vatru.
</p></div>

</div>


<div id="nav-bottom">
    <div id="help-with-errors">Primijetili ste pogrešku? Označite je i kliknite na "Pogreška?" — hvala! :) (Ova funckionalnost je dostupna samo na <em>desktop</em> verziji stranice.)</div>
<form action="" method="GET" id="nav-form-top" target="_top"><div class="nav-prev"><a href="/chapters/6.html">&laquo; Prethodno</a></div><div class="nav-dropdown"><select name="chapter" class="nav-select"><option value="/chapters/1.html">Poglavlje 1. Dan vrlo niske vjerojatnosti</option><option value="/chapters/2.html">Poglavlje 2. Sve u što vjerujem je pogrešno</option><option value="/chapters/3.html">Poglavlje 3. Uspoređivanje stvarnosti s njezinim alternativama</option><option value="/chapters/4.html">Poglavlje 4. Hipoteza efikasnog tržišta</option><option value="/chapters/5.html">Poglavlje 5. Osnovna atribucijska pogreška</option><option value="/chapters/6.html">Poglavlje 6. Zabluda o planiranju</option><option value="/chapters/7.html" selected>Poglavlje 7. Recipročnost</option></select></div> </form>
</div>
</div>
</div>
</div>

<div>
<div>
<div style="display:none" id="dialog-message"></div>
<div style="display:none" id="dialog-form" title="Prijavite pogrešku">
  <p class="validateTips">Sva polja su opcionalna. Hvala vam puno!</p>

  <form name="pogreska"
      id="pogreskaform"
        action="https://formspree.io/f/mwkyndqp"
        method="POST"
        >
      <input type="hidden" name="fulltext" id="fulltext" value="">
      <input type="hidden" name="translation" id="translation" value="">
      <input type="hidden" name="page" id="page" value="index">
      <table width="100%">
      <tr>
          <td colspan="2"><label for="problem">Što je krivo:</label></td>
      </tr>
      <tr>
          <td width="100%" colspan="2">
              <textarea rows="3" style="width: 100%" name="problem" id="problem" class="text ui-widget-content ui-corner-all"></textarea>
          </td>
      </tr>
      <tr>
        <td><label for="email">Vaš email:</label></td>
        <td><input type="text" name="email" id="email" value="" class="text ui-widget-content ui-corner-all"></td>
      </tr>
      <tr>
        <td><label for="name">Ime:<label></td>
        <td><input type="text" name="name" id="name" value="" class="text ui-widget-content ui-corner-all"></td>
      </tr>
      </table>

      <!-- Allow form submission with keyboard without duplicating the dialog button -->
      <input type="submit" tabindex="-1" style="position:absolute; top:-1000px">
  </form>
</div>
<button id="report_error_button">Pogreška?</button>
</div>
</div>
</div>
</div>
<div id="footer">
<div id="footer-text">
Zadnje ažurirano: 2022-11-02 22:58:06.
</div>

</div>
</div>
</div>
</div>



</body>
</html>
